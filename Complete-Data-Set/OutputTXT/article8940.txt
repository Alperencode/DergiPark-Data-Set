Makale Başlığı: Farklı Besleme Materyallerinde Eisenia fetida Populasyon Değişimi ve Elde Edilen Solucan Gübresinin Daphne odora ‘Aureomarginata’ Bitkisinde Bazı Büyüme Parametrelerine Etkisinin Tespit Edilmesi
Özet: Belediye atık çamurlarının geri dönüşüm yöntemleri kullanılarak ekonomik değeri olan ürüne dönüştürülmesi sürdürülebilir çevre yönetimi için son derece önemlidir. Bu çalışmanın amacı belediye atık çamuru ve kil karışımı ile beslenen kırmızı Kaliforniya solucanından elde edilen solucan gübresinin Daphne odora bitkisinin büyümesi üzerindeki etkisinin tespit edilmesidir. Solucan gübresi üretmek amacıyla 2 farklı (atıksu çamuru (%100) ve atıksu çamuru (%50) + killi toprak (%50)) besi ortamı kullanılmıştır. Araştırma, 40 cm en x 40cm boy x 20 cm derinliğe sahip plastik kasalarda tesadüf parselleri deneme desenine uygun ve üç tekrarlı olarak yürütülmüştür. Araştırma sonucunda, atık suyu çamuru (%100) besi ortamında solucan sayıları ilk 5 hafta boyunca azalmış, daha sonra artmıştır. Atık suyu çamurundaki solucan ağırlığı ilk 2 hafta süresince %6,20 oranında azalmış, ikinci haftadan 6. haftaya kadar artmış, daha sonra tekrar azalmıştır. Atıksu çamuru (%50) +killi toprak (%50) karışımından oluşan besi ortamındaki solucan sayıları 1. haftada artmış, daha sonra doğrusal bir şekilde azalmıştır. Atık çamurunun vermikompostlaştırma tekniği ile katı solucan gübresine dönüştürülmesi sonucunda atık çamurunda ölçülen 11 parametrenin tümünde %9-25 arasında değişen oranlarda artış olmuştur. Parametreler arasında en yüksek artış IC miktarında, en düşük artış ise Na değerinde meydana gelmiştir. Ca, Zn, TOC ve IC değerleri arasındaki fark istatistiksel olarak önemli seviye olduğu tespit edilmiştir. En yüksek boy gelişimi, en fazla yaprak sayısı, en yüksek kök boğazı çapı, en yüksek kök boyu, en yüksek kök ağırlığı, en yüksek yaprak ağırlığı, en yüksek gövde ağırlığı, en yüksek çiçek ağırlığı, en yüksek toprak üstü biyomas oranına atıksu (%50) çamuru + killi toprak (%50) besi ortamından elde edilen solucan gübresinin uygulandığı bitkilerde ulaşılmıştır.
Yazar isimleri: ['Turan YÜKSEK', 'Bahriye ÇEMBERCİ']
Yayın Yılı: 30 Eylül 2022
Dergi ismi: Journal of Anatolian Environmental and Animal Sciences
Yayın sayfa url: https://dergipark.org.tr/tr/pub/jaes/issue/72468/1141535
Yayın pdf linki: https://dergipark.org.tr/tr/download/article-file/2529380
