Makale Başlığı: Türkiye’de Acil Servisten Yapılan Kardiyoloji Konsültasyonlarının Kalitatif ve  Kantitatif Olarak İncelenmesi
Özet: Giriş: Acil kardiyoloji konsültasyonları kardiyoloji pratiğinin büyük bir kısmını teşkil etmektedir. Bu çalışmada acil hekimleri ile kardiyologlar arasındaki uyum ve konsültasyonların özellikleri kalitatif ve kantitatif açıdan araştırılmıştır.Yöntemler: Kesitsel ve prospektif olarak 5 farklı devlet hastanesinde kardiyolojiye acil servisten konsülte edilen hastalar çalışmaya dahil edildi. Kardiyoloji konsültasyonlarının niteliğini ve yoğunluğunu incelemek ve aynı zamanda tanı uyumluluğu, elektrokardiyografi (EKG) yorumlama ve ilk tıbbi tedavinin yeterliliğini araştırmak amacıyla ki-kare ve korelasyon analizleri yapıldı. İstatistiksel anlamlılık sınırı olarak bir p değeri <0,05 kabul edildi.Bulgular: Toplam 627 hasta (pratisyenler tarafından 502 hasta ve acil tıp uzmanları tarafından 125 hasta) acil servisten kardiyolojiye danışıldı. Kardiyolojiye danışılan hastalarda acile en sık başvuru şekli göğüs ağrısı (%47,8) iken en sık konsültasyon konsülte eden hekimin hastanın tanısı hakkında kesin bir kanaate sahip olmaması nedeniyle yapılmıştı (%39,9). Acil tıp uzmanları (ATU) tarafından danışılan hastalarda kardiyologlarla tanı uyumluluğu %48 iken bu oran pratisyen hekimlerde %32,1 olarak bulundu (p=0,001). Yeterli ve mükemmel EKG yorumlama ATU’da %72,8 iken pratisyen hekimlerde %50,7 olarak bulundu (p<0,001). İlk medikal müdahalede ATU %46,4 oranında yeterli ve mükemmel olarak değerlendirilirken pratisyen hekimlerin %38,4’ü yeterli ve mükemmel bulundu (p=0,05). Konsültasyonların yarısına yakını (%48,8) kardiyologlar tarafından gereksiz veya çok gereksiz olarak değerlendirildi. Konsültasyon gerekliliği ile hasta hakkında verilen son karar arasında istatistiksel olarak anlamlı bir ilişki bulundu (r=0,811, p<0,001).Sonuç: Konsültasyon gerekliliği, EKG yorumlama, ilk tıbbi müdahale ve doğru tanı koyma bakımından acil kardiyoloji konsültasyonlarında ciddi farklılıklar tespit edildi. 
Yazar isimleri: ['Fatih KAHRAMAN', 'Tülay OSKAY', 'Serdar GÜLER', 'Taha GÜRBÜZER', 'Gökay TAYLAN', 'Ahmet Seyda YILMAZ', 'Hikmet ORHAN']
Yayın Yılı: 30 Kasım 2022
Dergi ismi: Eskisehir Medical Journal
Yayın sayfa url: https://dergipark.org.tr/tr/pub/eskisehirmedj/issue/72297/1095450
Yayın pdf linki: https://dergipark.org.tr/tr/download/article-file/2340798
