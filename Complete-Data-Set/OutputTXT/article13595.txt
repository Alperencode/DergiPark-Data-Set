Makale Başlığı: Kadın Suçluluğu Olgusu Üzerine Toplumsal Cinsiyet Odaklı Bir Değerlendirme: Y Kuşağı Kadınlarının Gözüyle
Özet: Amaç: Araştırma Y kuşağı kadınlarının toplumsal cinsiyet odağında kadın suçluluğuna bakış açılarını ortaya koymayı amaçlamaktadır. Kuşaklar arasında ortaya çıkan farklılıklar önemli görülmektedir. Bu araştırmada Y kuşağı kadınların toplumsal cinsiyet ve kadın suçluluğu konularını nasıl ilişkilendirildiklerini ortaya koymak amaçlanmaktadır. Y kuşağı kadınlarının gözüyle toplumsal cinsiyet kavramının tanımlanması, Y kuşağı kadınlarının maruz kaldıkları eşitsizlikler ile hemcinslerinin maruz kaldıkları eşitsizlikleri değerlendirmelerini ve kadın suçluluğuna bakış açılarını incelemek araştırmanın alt amaçlarını oluşturmaktadır.Yöntem: Araştırma nicel olarak tasarlanmıştır ve betimsel çalışma yöntemine dayalıdır. Araştırmanın amaçları çerçevesinde hazırlanan ‘Y Kuşağı Kadınlarının Toplumsal Cinsiyete ve Kadın Suçluluğuna Bakış Açısı’ veri toplama aracı ile araştırmanın verileri 29.11.2021-20.05.2022 tarihlerinde çevrimiçi ortamda toplanmıştır. Araştırmaya sadece Y kuşağı kadınlar dahil edilmiştir. Araştırma kartopu örnekleme yöntemine dayalıdır.Bulgular: Araştırma kapsamında 130 Y kuşağı kadına ulaşılmış olup, kadınların %63,1’i cinsiyet ayrımcılığına maruz kaldıklarını ve %97,6’sı kadın erkek eşitsizliğinin var olduğunu belirtmiştir. Y kuşağı kadınları kadın suçluluğuna neden olan faktörleri; kendini koruma, şiddet, baskı ve tükenmişlik olarak değerlendirmiş ve aynı zamanda katılımcılar toplumsal cinsiyet ve şiddet/baskı faktörleri ile kadın suçluluğunun ilişkili olduğunu ifade etmişlerdir. Y kuşağı kadınları, kadın suçluluğunu önleme noktasında eğitim, sağlıklı aile yapısı, baskı ve şiddetin azalması, kadının çalışma yaşamına katılımı gibi faktörlerin etkili olabileceğini ifade etmişlerdir.
Yazar isimleri: ['Ruşen AYATA KÜÇÜKBÜKÜCÜ', 'Gülsüm ÇAMUR']
Yayın Yılı: 29 Ağustos 2022
Dergi ismi: Samsun Sağlık Bilimleri Dergisi
Yayın sayfa url: https://dergipark.org.tr/tr/pub/jshs/issue/72266/1129570
Yayın pdf linki: https://dergipark.org.tr/tr/download/article-file/2481574
