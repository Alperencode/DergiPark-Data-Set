Makale Başlığı: Üst gastrointestinal sistem yabancı cisimleri ve gıda takılmalarında endoskopi deneyimimiz
Özet: Giriş ve Amaç: Yabancı cisimlerin yutulmasına bağlı başvurular, gastroenterolojik aciller arasında önemli bir yer tutmaktadır. Bu çalışmadaki amacımız; üst gastrointestinal sistemde yabancı cisim veya gıda takılması nedeniyle endoskopi yapılan hastalarımızı araştırmak ve klinik tecrübelerimizi paylaşmaktır. Gereç ve Yöntem: Hitit Üniversitesi Hastanesi acil servisine Mart 2017-Mart 2020 tarihleri arasında yabancı cisimlerin yutulmasına bağlı başvurarak endoskopi yapılan olgular çalışmaya dahil edildi. Bulgular: Çalışmaya toplam 31 hasta (13 kadın, 18 erkek) dahil edildi. Endoskopik tedavi başarı oranı %96.8 (n=30/31) idi. Hastaların acil servise müracaatındaki şikayetleri yabancı cismi hissetme %87.1 disfaji %74.2, odinofaji %22.6 iken %12.9 hasta asemptomatik idi. Yabancı cismin özelliği olarak hastaların %58.1 inde künt/yumuşak cisimler ve gıda impaksiyonu izlenirken; %41.9 hastada sivri/kesici/delici cisim mevcuttu. Yerleşim yeri hastaların %83.9’unda özofagus; %12.9’unda mide; %3.2’sinde duodenum idi. Acil servise başvurularında median zaman (acile giriş kayıt saati) 14:47 idi. Acile ilk başvurudan endoskopiye kadar geçen süre 1-24 saat arası, median süre ise 3 saat idi. Endoskopik tedavi yöntemleri olarak; biyopsi forsepsi, fare dişli/timsah dişli grasperlar, snare, fileli snare, overtüp ya da endoskop yardımıyla mideye ilerletme yöntemleri kullanıldı. Sonuç: Üst gastrointestinal sistem yabancı cisimlerinde endoskopik tedavi yöntemleri etkili ve güvenlidir. Endoskopik tedavide seçilecek yöntemler; yabancı cismin tipi, yabancı cismin yeri, eşlik eden diğer faktörlere ve hastanın özelliklerine göre bireyselleştirilmelidir.
Yazar isimleri: ['Tolga DÜZENLİ']
Yayın Yılı: 30 Aralık 2020
Dergi ismi: Endoskopi Gastrointestinal
Yayın sayfa url: https://dergipark.org.tr/tr/pub/endoskopi/issue/59090/845879
Yayın pdf linki: https://dergipark.org.tr/tr/download/article-file/1464754
