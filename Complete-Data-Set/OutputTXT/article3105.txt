Makale Başlığı: Miyokard İnfarktüsü Geçiren Hastaların Anksiyete, Depresyon Düzeyleri ve Stresle Baş Etme Yöntemleri ile Uyku Kalitesi Arasındaki İlişki
Özet: Bu araştırma, miyokard infarktüsü geçiren hastaların anksiyete, depresyon düzeyleri ve stresle baş etme yöntemleri ile uyku kalitesi arasındaki ilişkinin incelenmesi amacıyla tanımlayıcı olarak yapılmıştır. Araştırmanın örneklemini Koroner Yoğun Bakım Ünitesinde yatan 300 hasta oluşturmuştur. Araştırmanın verileri, Hasta Tanıtıcı Özellikler Soru Formu, Hastane Anksiyete-Depresyon Ölçeği, Stresle Başa Çıkma Tarzları Ölçeği ve Richard-Campbell Uyku Ölçeği kullanılarak toplanmıştır. Araştırma verilerinin değerlendirilmesinde; Kruskal-Wallis, Mann Whitney U ve Spearman’s korelasyon analizleri kullanılmıştır. Araştırmaya katılan hastaların anksiyete (8,03±4,45) ve depresyon (9,28±4,75) puan ortalamaları sınırda bulunmuştur. Uyku kalitesi puan ortalaması (35,6±19,4) düşük bulunurken, stresle baş etme alt boyut puan ortalamaları, Kendine Güvenli Yaklaşım 22,4±3,4, Çaresiz Suçlayıcı Yaklaşım 19,8±4,5, Boyun Eğici Yaklaşım 14,1±3,1, İyimser Yaklaşım 14,9±2,6 ve Sosyal Destek Arama için 10,6±2,3 olarak bulunmuştur. Kendine Güvenli Yaklaşım, İyimser Yaklaşım ve Sosyal Destek Arama ile anksiyete ve depresyon arasında ise negatif yönde ilişki bulunurken, Çaresiz Suçlayıcı Yaklaşım ve Boyun Eğici Yaklaşım ile anksiyete ve depresyon düzeyleri arasında pozitif yönde ilişki bulunmuştur. Uyku kalitesi ile anksiyete, depresyon ve Çaresiz Suçlayıcı Yaklaşım ile arasında negatif yönde ilişki bulunurken, İyimser Yaklaşım ve Kendine Güvenli Yaklaşım ile aralarında pozitif yönde ilişki tespit edilmiştir. Sağlık çalışanları koroner yoğun bakım ünitelerinde miyokard infarktüsü geçiren hastaların ruhsal durumları değerlendirilmeli ve hastalara ruhsal destek sağlanmalıdır.
Yazar isimleri: ['Emel DEMİRBAŞ', 'Yunus KAYA']
Yayın Yılı: 1 Eylül 2022
Dergi ismi: Black Sea Journal of Health Science
Yayın sayfa url: https://dergipark.org.tr/tr/pub/bshealthscience/issue/68048/1089634
Yayın pdf linki: https://dergipark.org.tr/tr/download/article-file/2317141
