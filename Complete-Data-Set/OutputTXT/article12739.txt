Makale Başlığı: Pineal Metastazların Manyetik Rezonans Görüntüleme Bulguları
Özet: Pineal bez metastazları oldukça nadirdir. Çalışmamızın amacı, pineal bez metastazlarının manyetik rezonans görüntüleme bulgularını değerlendirmektir. Bu çalışmada Eylül 2010 ile Aralık 2019 tarihleri arasında hastane/ radyoloji arşivindeki beyin manyetik rezonans görüntülemelerinin raporları retrospektif olarak tarandı. Olgular belirlendikten sonra, hastaların cinsiyet, yaş, tanı, sağkalım süresi gibi özellikleri ve boyut (en büyük kesit çap), T1 ağırlıklı, T2 ağırlıklı sinyaller, kontrast tutulumu, ek beyin metastatik tutulum alanları gibi özellikler değerlendirildi. Araştırmamızda pineal metastazlı 7 hasta tespit edildi. Altta yatan maligniteler akciğer (N 2), meme (N 2), prostat kanseri (N 1), nöroblastom (N 1), non-Hodgkin lenfoma (N 1) idi. Pineal metastaz saptandıktan sonra ortalama yaşam süresi 3.14 aydı. Lezyonların boyutları 0.8 ile 1.8 cm arasında değişiyordu. Altı tümör, hem T1 ağırlıklı hem de T2 ağırlıklı olarak gri cevhere göre izointens idi. Biri T1 ağırlıklı ve T2 ağırlıklı görüntülerde heterojen sinyal intensitesi gösterdi. 7 tümörden 6'sı homojen solid kontrastlanma gösterirken, bir tümör nekroza bağlı heterojen kontrastlanma gösterdi. İki hastada leptomeningeal, bir hastada hipofiz sapı, bir hastada parankim, bir hastada kalvaryum-dural metastaz vardı. Kalan 3 hastada ise beyinde eşlik eden metastaz izlenmedi. Bilinen  malignitesi olan hastalarda pineal lezyonların varlığı metastatik tutulum şüphesini artırmalıdır.
Yazar isimleri: ['Nevin AYDIN', 'Suzan ŞAYLISOY', 'Bülent YILDIZ']
Yayın Yılı: 28 Kasım 2022
Dergi ismi: Osmangazi Tıp Dergisi
Yayın sayfa url: https://dergipark.org.tr/tr/pub/otd/issue/73231/1115529
Yayın pdf linki: https://dergipark.org.tr/tr/download/article-file/2423261
