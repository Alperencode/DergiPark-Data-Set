Makale Başlığı: MARİ MEKTUPLARINA GÖRE KOMUTAN IBAL-Pi-EL'İN ELÇİLİK ROLÜ
Özet: Mari mektupları, Eski Önasya’nın siyasi durumunu ve diplomatik ilişkilerini aydınlatan en önemli arşivlerdendir. Yine bu mektuplar, Eski Önasya’nın elçilik müessesi hakkında birçok bilgi sunmaktadır. Bu mektuplara göre, krallar ve devletler arasındaki diplomatik ilişkiler elçiler aracılığıyla sağlanmaktaydı. Bu elçiler, çoğunlukla sadece elçilik görevini yürüten profesyonel elçilerdir. Ancak bazı özel durumlarda diğer mesleklerden de elçi seçilebiliyordu. Bu elçiler seçilirken onların öncelikle güvenilir olmaları, bunun dışında coğrafya bilgileri ve diplomasi deneyimleri gibi nitelikleri dikkate alınıyordu. Bu kişilerden birisi de Mari generali Ibal-pi-El’dir. Ibal-pi-El, hem Zimri-Lim’in hem de Hammurabi’nin güvenini kazanması nedeniyle bazı durumlarda elçi olarak görevlendirilmiştir. Nitekim Ibal-pi-El, Hammurabi’nin teşebbüs ettiği her işi daima kendisine söylediğini ve bunları hemen hükümdarına bildirdiğini belirtmektedir. Güvenilir olmak elçi görevlendirilmesinde en başta aranan özellikti ve Zimri-Lim, Ibal-pi-El’e savaş dışında barış ortamında da güveniyordu. Ibal-pi-El’in Hammurabi’nin güvenini kazanmasındaki en önemli etken ise kralın kazandığı zaferlerde büyük katkılarının bulunmasıdır. Özellikle Elam ve Larsa’ya karşı kazanılan zaferlerde Ibal-pi-El’in büyük katkısı olmuştur.
Yazar isimleri: ['Kürşat BARDAKCI']
Yayın Yılı: 1 Ağustos 2022
Dergi ismi: Akademik Tarih ve Araştırmalar Dergisi
Yayın sayfa url: https://dergipark.org.tr/tr/pub/ataddergi/issue/70680/1129728
Yayın pdf linki: https://dergipark.org.tr/tr/download/article-file/2482211
