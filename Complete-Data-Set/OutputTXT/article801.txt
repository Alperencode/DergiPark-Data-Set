Makale Başlığı: Giresun’da (Türkiye) yetişen kivide ekolojilerin muhafaza kalitesine etkisi
Özet: Amaç: Bu çalışma, Giresun’un farklı ilçelerinde (Merkez, Bulancak, Espiye, Eynesil, Güce, Keşap, Tirebolu ve Yağlıdere) yetiştirilen ‘Hayward’ kivi çeşidinin (Actinidia deliciosa) solunum hızı, ağırlık kaybı, meyve eti sertliği, suda çözünür kuru madde miktarı (SÇKM), titre edilebilir asitlik ve C vitamini gibi kalite özelliklerinin soğukta muhafaza süresince değişimini belirlemek amacıyla yürütülmüştür. Materyal ve Yöntem: Meyveler, 0±0.5 °C ve %90±5 oransal nem koşullarında 5 ay boyunca muhafaza edilmiştir. Ölçüm ve analizler aylık olarak yapılmıştır. Araştırma Bulguları: Soğukta muhafaza süresinin tüm ölçüm dönemlerinde, Espiye Merkez, Keşap (150. gün hariç), Tirebolu ve Yağlıdere’de yetişen meyvelerin benzer seviyede, fakat Bulancak, Eynesil ve Güce ilçelerinde yetişen meyvelere kıyasla önemli derecede daha düşük ağırlık kaybına sahip olduğu görülmüştür. Soğukta muhafazanın 120. ve 150. gününde, tüm meyvelerin solunum hızı benzer seviyede bulunmuştur. Soğukta muhafaza süresince, Merkez ilçede yetişen meyvelerin sertliği (dijital ölçüm), diğer yetiştiricilik alanlarına kıyasla önemli derecede daha yüksek olmuştur. Soğukta muhafazanın sonunda Bulancak ilçesinde yetişen meyvelerden, diğer meyvelere kıyasla önemli seviyede daha yüksek SÇKM ölçülmüştür. Halbuki Bulancak, Keşap ve Yağlıdere’de yetişen meyvelerde diğer meyvelere kıyasla önemli seviyede daha yüksek pH belirlenmiştir. En yüksek titre edilebilir asitlik ise Merkez’de yetişen meyvelerden elde edilmiştir. C vitamini içeriği bakımından Bulancak ve Tirebolu ilçelerinde yetişen meyvelerin diğer ilçelere kıyasla önemli derecede daha yüksek seviyede olduğu görülmüştür. Sonuç: Giresun ilinin farklı ilçelerinden hasat edilen ‘Hayward’ kivi çeşidi meyvelerinin muhafaza süresince kalite özelliklerinin değişimi üzerinde ekolojik koşulların farklılığının etkili olduğu saptanmıştır.
Yazar isimleri: ['Ali İSLAM', 'Mehtap KORKMAZ', 'Burhan ÖZTÜRK']
Yayın Yılı: 31 Temmuz 2022
Dergi ismi: Akademik Ziraat Dergisi
Yayın sayfa url: https://dergipark.org.tr/tr/pub/azd/issue/71633/1093315
Yayın pdf linki: https://dergipark.org.tr/tr/download/article-file/2332192
