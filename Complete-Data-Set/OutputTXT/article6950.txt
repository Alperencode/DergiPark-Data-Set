Makale Başlığı: Beyaz Peynir Örneklerinden Staphylococcus aureus Suşlarının İzolasyonu, Makrolid-Linkozamid-Streptogramin B (MLSB) Direnç Fenotipleriyle, Metisilin ve Vankomisin Duyarlılıklarının Belirlenmesi
Özet: Geleneksel olarak halk elinde üretilen peynirlerde çok sayıda patojen mikroorganizma (örn., Salmonella spp., L. monocytogenes, S. aureus) bulunabilmektedir. Bu durum, çiğ süt kalite standardının olmaması, üretim hijyeninin yetersizliği, peynirin olgunlaşmadan tüketime sunulması gibi nedenlerden kaynaklanmakta ve halk sağlığını tehdit eden bir unsur olarak karşımıza çıkabilmektedir. S. aureus, gıda zehirlenmesi vakalarında Salmonella spp.’den sonra en yaygın görülen patojen olarak kabul edilmektedir. S. aureus’un gıdalara kontaminasyonunda en önemli rezervuarı insan ve hayvanların oluşturduğu bilinmektedir. Bu araştırmada analizi yapılmak üzere ambalajsız olarak satılan ve kontaminasyona açık 64 adet salamura beyaz peynir numunesi kullanılmıştır. Analize alınan numunelerden 24’ünde koagulaz pozitif stafilokok tespit edilmiştir. Pozitif numunelerden spesifik 5 koloni seçilerek toplamda 120 izolata API 20 Staph kit sistemi uygulanmış ve bu izolatlardan 52’si S. aureus olarak identifiye edilmiştir. Elde edilen S. aureus izolatlarına Clinical and Laboratory Standards Institute (CLSI) yönergeleri doğrultusunda antibiyogram testleri yapılmıştır. Araştırma sonucunda tanımlanan izolatların hiçbiri vankomisine dirençli (VRSA) değilken, 6’sının (%11.5) metisiline dirençli (MRSA), 46’sının ise (% 88.5) metisiline duyarlı (MSSA) olduğu tespit edilmiştir. İzole edilen MRSA suşlarından 4’ü (%67) eritromisine, 3’ü (%50) klindamisine dirençli iken, MSSA suşlarının 17’si (%37) eritromisine, 7’si (%15,2) klindamisine direnç göstermiştir. Metisilin direnci olsun ya da olmasın tüm izolatların (%40,4) 21’i Eritromisin direnci göstermiştir. Bunların dışında tüm izolatların (%19,2) 10’u hem Eritromisin hem de Klindamisin direnci göstermiş ve (%13,5) 7’sinde indüklenebilir Klindamisin direnci tespit edilmiştir. Sonuç olarak semt pazarlarında ambalajsız olarak satışa sunulan salamura peynirlerde halk sağlığı için problem oluşturan çoklu antibiyotik dirençliliği gösteren S. aureus suşları tespit edilmiştir. Bunu önlemek amacıyla uygulanan hijyen ve sanitasyon kurallarına dikkat edilmesi, kontrolsüz ve denetimsiz satışların önlenmesi gerektiği düşünülmektedir.
Yazar isimleri: ['Alper GÜNGÖREN', 'Ayşegül DEMİRCİOĞLU', 'Ahmet Murat SAYTEKİN']
Yayın Yılı: 15 Mayıs 2022
Dergi ismi: Harran Üniversitesi Veteriner Fakültesi Dergisi
Yayın sayfa url: https://dergipark.org.tr/tr/pub/huvfd/issue/69895/1070069
Yayın pdf linki: https://dergipark.org.tr/tr/download/article-file/2240227
