Makale Başlığı: COVID-19 PANDEMİSİ SIRASINDA UZAKTAN VİDEO TEMELLİ CERRAHİ HEMŞİRELİĞİ LABORATUVAR EĞİTİMİNİN DEĞERLENDİRİLMESİNDE BİR ARAÇ OLARAK KAVRAM HARİTASI KULLANIMININ İNCELENMESİ
Özet: Amaç: Pandemi döneminde uygulamalı derslerin laboratuvar eğitimleri, daha önceden bilinen geçerli yöntemlerle yapılandırılarak ve harmanlanarak uzaktan eğitimle sürdürülmektedir. Bu yöntemlerden biri de video eğitimleri ve kavram haritalarıdır. Çalışmanın amacı, COVID-19 pandemisi sürecinde, uzaktan video temelli cerrahi hemşireliği laboratuvar eğitiminde bir değerlendirme yöntemi olarak kavram haritası kullanımı sonuçlarının ve öğrenci memnuniyetinin incelenmesidir.Yöntem: Bu çalışmada kesitsel araştırma tasarımı kullanıldı. Araştırma, 2020-2021 eğitim-öğretim yılı güz döneminde 2. sınıf hemşirelik öğrencileri ile yürütülmüş olup, araştırmanın örneklemini 182 öğrenci oluşturdu. Öğrenciler dijital eğitim platformunda 11 küçük gruba ayrıldı. Cerrahi Hastalıkları Hemşireliği laboratuvarı uygulaması kapsamında öğrencilere, perioperatif hemşirelik yaklaşımları ile ilgili günde bir video olmak üzere toplam altı farklı video izletildi. Öğrencilerden video eğitimin içeriğinde yer alan uygulamaları açıklayan bir kavram haritası oluşturmaları ve ödev sekmesine yüklemeleri istendi.  Ardından dijital eğitim platformunun küçük grup kanallarında öğretim elemanı eşliğinde, öğrencilerle videonun çözümlemesi yapıldı. Öğrencilerden dijital anket platformu ile eğitimi değerlendirmeleri istendi. Her bir kavram haritası, daha önce hazırlanan şablon harita çerçevesinde öğretim elemanları tarafından puanlandırıldı. Bulgular: Öğrencilerin kavram haritalarından aldıkları toplam puanın, oldukça yüksek olduğu, ancak hazırladıkları tüm haritalarda Hiyerarşi, Örnekler ve Çapraz Bağlantılar kısımlarından aldıkları puanların, Kavramlar kısmına göre istatistiksel olarak daha düşük olduğu bulundu (p<0.05). Ayrıca, öğrencilerin ilk hazırladıkları haritadan başarı puanlarının ve memnuniyetlerinin daha düşük olduğu saptandı (p<0.05).Sonuç: Bu çalışmada uzaktan video temelli cerrahi hemşireliği laboratuvar eğitiminde bir değerlendirme yöntemi olarak kavram haritası kullanımının, öğrenci başarısını ve memnuniyetini olumlu etkilediği görülmektedir. İyi planlandığında kavram haritalarının kalabalık sınıflar için bile uygun bir yöntem olduğu değerlendirilmektedir.
Yazar isimleri: ['Hatice AYHAN', 'Sibel YILMAZ ŞAHİN', 'Rumeysa ÖZÇELİK ŞEN', 'Fadime KOYUNCU', 'Hasret TOPALI', 'Özlem YILMAZ ÖZDEM', 'Hatice AKKAYA', 'Ali BAŞGÜN', 'Esra ÖZDEN', 'İsmail DENİZ', 'Bircan KOLÇAK', 'Emine İYİGÜN']
Yayın Yılı: 31 Ağustos 2022
Dergi ismi: Karya Journal of Health Science
Yayın sayfa url: https://dergipark.org.tr/tr/pub/kjhs/issue/72363/1082795
Yayın pdf linki: https://dergipark.org.tr/tr/download/article-file/2289836
