Makale Başlığı: İntertrokanterik Femur Kırığı Tedavisinde Proksimal Femoral Çivileme ve Bipolar Hemiartroplasti Tekniklerinin İntraoperatif ve Postoperatif Sonuçlarının Karşılaştırılması
Özet: Amaç: Bu çalışma, benzer özelliklere sahip hasta grubunda bipolar hemiartroplasti ile proksimal femoral çivileme arasında kısa ve uzun dönem cerrahi, klinik ve fonksiyonel sonuçları karşılaştırmak amacıyla yapılmıştır.Gereç ve Yöntemler: Proksimal femur çivileme ve bipolar hemiartroplasti uygulanan kalça kırığı olan hastalar için, üçüncü basamak bir hastanenin iki yıllık verilerinin geriye dönük taraması yapıldı. 67 proksimal femoral çivileme uygulanan hasta ve 74 bipolar hemiartroplasti uygulanan hasta çalışmaya dahil edildi. Her bir hastanın kısa ve uzun vadeli sonuçları ile ameliyat öncesi, ameliyat sırasındaki ve ameliyat sonrası özellikleri kayda alındı.Bulgular: Her iki grubun demografik özelliklerinde istatistiksel olarak anlamlı bir farklılık yoktu. Bipolar hemiartroplasti uygulanan grupta ameliyat sırasındaki ortanca kan kayıp miktarı proksimal femoral çivileme uygulanan gruba göre anlamlı derecede daha yüksekti (sırasıyla 450 cc’ye karşı 350 cc; p<0,001). Bipolar hemiartroplasti prosedürünün, proksimal femoral çivileme prosedüründen daha fazla ameliyat sırasında transfüzyon ihtiyacı ile ilişkili olduğu saptandı (p=0,007). Sadece bipolar hemiartroplasti yapılan hastalarda ameliyat sırasında komplikasyon varlığı rapor edilmiştir. Yoğun bakım ihtiyacı bipolar hemiartroplasti grubunda, proksimal femoral çivileme grubuna göre, sırasıyla %86,5 (n=64) ve %68,7 (n=46) oranları ile anlamlı derecede daha yüksekti (p=0,011).Sonuç: Bu çalışmanın sonuçlarına göre, kalça kırığı olan hastalarda proksimal femoral çivileme prosedürü hem ameliyat sırasındaki komplikasyonlar ve hem de ameliyat sonrası yoğun bakım ihtiyacı açısından daha güvenilir bir cerrahi teknik olarak görünmektedir.
Yazar isimleri: ['Mehmet YETİŞ', 'Emre YURDAKUL']
Yayın Yılı: 30 Ağustos 2022
Dergi ismi: Düzce Tıp Fakültesi Dergisi
Yayın sayfa url: https://dergipark.org.tr/tr/pub/dtfd/issue/69779/1068181
Yayın pdf linki: https://dergipark.org.tr/tr/download/article-file/2232561
