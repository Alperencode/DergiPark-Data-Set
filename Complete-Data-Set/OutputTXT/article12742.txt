Makale Başlığı: Pediatristler Neden Bir Kulak Burun Boğaz Uzmanına Danışır: 3774 Hastanın Analizi
Özet: Bazı hastaların tanı ve tedavisinde multidisipliner bir yaklaşım gerekli olabilir; bu nedenle disiplinler arası konsültasyonların tıp pratiğinde önemli bir yeri vardır. Kulak burun boğaz (KBB) rahatsızlığı olan çocukların tanı ve tedavisi hem kulak burun boğaz uzmanlarının hem de pediatristlerin uygulamalarında yer alır. Bu çalışmanın amacı, pediatrik KBB konsültasyonlarının nedenlerini araştırıp, yaş ve talep edile yer ile olan ilişkisini belirlemektir. Pediatri bölümü [ayaktan hasta, yatan hasta, yoğun bakım (YBÜ) ve çocuk acil servisi (AS)] tarafından KBB bölümüne 2021 yılında konsülte edilen tüm pediatrik hastalar incelenerek çalışmaya dahil edildi. Pediatristler bir yıllık süre içinde toplam 3774 hastayı konsülte etti. En sık konsültasyon nedeni işitme ve/veya konuşma değerlendirmesiydi (%19,6). İşitme ve/veya konuşma değerlendirmesi için konsültasyon sıklığı erken çocukluk döneminde anlamlı olarak daha yüksek (%24,6) (p<0,001) ve adolesanlarda daha düşüktü (%10,7) (p<0,001). Konsülte edilen çocukların çoğunluğu erken çocukluk (%38) ve orta çocukluk (%28,5) yaş grubundaydı. Konsültasyonların çoğu ayaktan hastalar için istendi (%71,4). İşitme ve/veya konuşma değerlendirmesi (%26,6) ayaktan, solunum bozuklukları (%25,7) yatan, uzamış entübasyon (%47,1) yoğun bakım, yabancı cisim (%42,7) ise acil servis konsültasyonlarının en sık sebebiydi. Pediatrik konsültasyonlar, özellikle üçüncü basamak ve üzeri sağlık merkezlerinde büyük bir iş yükü oluşturmaktadır. Bu merkezlerin KBB üniteleri, pediatrik muayene ve cerrahiye uygun ekipmanlar yanı sıra odyolog ve konuşma-dil terapistlerini de bünyelerinde bulunduran bir odyovestibüler ünite ile donatılmalıdır.
Yazar isimleri: ['Mustafa ÇOLAK', 'İrem Damla GÜVER ÇALAPKULU', 'Abdülkerim TAŞDEMİR', 'Ali Rıza YAĞMUR', 'Şeyda AKBAL ÇUFALI', 'Nagihan GÜLHAN YAŞAR']
Yayın Yılı: 28 Kasım 2022
Dergi ismi: Osmangazi Tıp Dergisi
Yayın sayfa url: https://dergipark.org.tr/tr/pub/otd/issue/73231/1130429
Yayın pdf linki: https://dergipark.org.tr/tr/download/article-file/2485253
