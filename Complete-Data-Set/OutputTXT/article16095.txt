Makale Başlığı: Çocuklarda Primer Spontan Pnömotoraks Tedavisinde Erken Yaklaşım
Özet: Amaç: Çocuk yaş grubunda Primer Spontan Pnömotoraks (PSP) etyolojisi, tanı ve tedavisi henüz kesinleşmemiş ve tartışmalı bir konudur. Makalemizde konuya açıklık getirme ve literatür eşliğinde tartışılması amaçlanmıştır.Gereç ve Yöntemler: “Primer Spontan Pnömotoraks (PSP) nedeniyle takip ve tedavi ettiğimiz hastaların yaş, cinsiyet, etyoloji, sigara alışkanlıkları, tanı yöntemleri, pnömotoraks oranları, ilk tedavi yaklaşımımız ve sonuçları hastaların kayıtları incelenerek değerlendirildi. 2010-2020 yılları arasında takip ve tedavi edilen 65’i (%91.5) erkek, 6’sı (%8.5) kız, toplam 71 hasta çalışmaya alındı. Çalışma verileri değerlendirilirken tanımlayıcı istatistiksel metodlar, Shapiro-Wilk testi, Mann-Whitney U test, Pearson ki-kare test, Fisher’s exact test, Fisher-Freeman-Halton exact test kullanıldı.Bulgular: Hastaların yaş ortalaması 16.23±0.81 (13–18 years)’di. Hastaların çoğunda etyoloji belli değildi. Ancak 14 (%25.4) hastada bül saptanırken, 23 (%32.4) hastanın hikayesinde sigara içme alışkanlığı saptandı. Tanı, hikâye, fizik muayene ve PA Akciğer grafisi ile kondu. Pnömotoraks oranı %20’nin altında olan 14 (%19.7) hastaya nazal oksijen ile tedaviye başlandı. Toplam 57 hastaya ilk tedavi olarak tüp torakostomi uygulandı. Tüp torakostominin başarısız olduğu olgulara video yardımlı torakoskopik cerrahi (VATS) uygulandı.Sonuç: Spontan pnömotoraks başlangıç tedavi yöntemleri arasında farklı uygulamalar mevcuttur. Ancak çocuklarda ilk seçenek klinik takip ve destek tedavisi gerekirse tüp torakostomi uygulaması şeklinde olmalıdır. Bu uygulamalar kolay, başarı oranı yüksek, güvenli ve etkili bir tedavi yöntemidir. İleri cerrahi uygulamalar seçilmiş olgularda yapılmalıdır.
Yazar isimleri: ['Hayriye Nihan KARAMAN AYYILDIZ', 'Ceyhan ŞAHİN', 'Mehmet ARPACIK', 'Zeliha AKIŞ YILDIZ', 'Semih Lütfi MİRAPOĞLU', 'Fatma Tuğba GÜVENÇ', 'Zekeriya İLCE', 'Aytekin KAYMAKCI']
Yayın Yılı: 30 Kasım 2022
Dergi ismi: Türkiye Çocuk Hastalıkları Dergisi
Yayın sayfa url: https://dergipark.org.tr/tr/pub/tchd/issue/73531/1014249
Yayın pdf linki: https://dergipark.org.tr/tr/download/article-file/2044459
