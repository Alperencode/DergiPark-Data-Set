Makale Başlığı: Biber meyvelerinde hasat sonrası çürümelere sebep olan bazı fungal hastalık etmenlerine karşı Isothiocyanate bileşiklerinin antifungal etkilerinin belirlenmesi
Özet: Depolanmış ürünlerde sorun olan fungal hastalık etmenleri, hasat sonrası ürünlerde kaliteyi sınırlandıran önemli faktörlerden biridir. Hasat sonrası kurutulmalık biberler mikotoksin üreten fungal patojenler tarafından çok sık enfekte olmaktadırlar. Aspergillus niger, Alternaria alternata ve Fusarium incarnatum, birçok bitkide hasat öncesi ve sonrası dönemlerde hastalıklara neden olan potansiyel mikotoksin üretebilen önemli fungal etmenlerdir. Brassica spp. tarafından üretilen ve geniş antimikrobiyal etkiye sahip olan isothiocyanate (ITC)’lar, glukozinolatların biyolojik olarak aktif bozulma ürünleri ile bağlantılı allelokimyasal bileşiklerdir. Bu çalışmada, farklı kimyasal yapıdaki isothiocyanate bileşiklerden methyl isothiocyanate (MITC), 2-propenyl (Allyl) isothiocyanate (AITC), benzyl isothiocyanate (BITC) ve ethyl isothiocyanate (EITC)’ın Aspergillus niger, Alternaria alternata ve Fusarium incarnatum izolatlarına karşı in vitro antifungal etkileri araştırılmıştır. Test edilen Fusarium incarnatum, Aspergillus niger ve Alternaria alternata’nın misel gelişimini tamamen engelleyen konsantrasyonları (MIC) baz alındığında en yüksek antifungal etkinlik MITC tarafından sırasıyla 0.06, 0.09 ve 0.09 μl petri-1 konsantrasyonlarında gösterilmiştir. En düşük antifungal aktivite ise A. niger ile F. incarnatum’a karşı EITC (0.15 ve 0.21 μl petri-1), A. alternata’ya karşı ise AITC ve BITC (0.21 μl petri-1) tarafından gösterilmiştir. Farklı yapıdaki ITC’ların MIC değerlerinde genelde fungisidal etkiye sahip olduğu belirlenmiştir. Elde edilen sonuçlar, oldukça düşük konsantrasyonlarda antifungal etkinlik gösteren isothiocyanate’ların, depolanmış tarımsal ürünlerde bozulmalara neden fungal etmenlere karşı fumigant olarak olarak uygulanabilir potansiyele sahip olduğunu göstermiştir.
Yazar isimleri: ['Mehmet ATAY', 'Soner SOYLU']
Yayın Yılı: 23 Eylül 2022
Dergi ismi: Harran Tarım ve Gıda Bilimleri Dergisi
Yayın sayfa url: https://dergipark.org.tr/tr/pub/harranziraat/issue/72552/1136632
Yayın pdf linki: https://dergipark.org.tr/tr/download/article-file/2510594
