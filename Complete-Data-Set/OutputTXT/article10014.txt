Makale Başlığı: Yozgat’ta Bir Armut Bahçesinde Çiftlik Gübresinin Verim ve Bazı Toprak Özelliklerine Etkisi
Özet: Bu çalışmanın amacı iki farklı dozlarda uygulanan çiftlik gübresinin toprağın bazı kimyasal ve fiziksel özellikleri üzerine etkisini belirlemektir. Ayrıca iyileşen toprak sağlığı ve kalitesinin armut ağaçlarının gelişimine katkısı arasındaki ilişkileri tespit etmektir. Bu amaçla  Gedikhasanlı Araştırma ve Uygulama Merkezi’nde dikili olan 6 yaşındaki OHF 333 anacına aşılı Etruşka çeşidi armut bahçesinde ihtimar edilmiş çiftlik gübresi, ağaçların taç izdüşümüne iki farklı dozda (yarım doz: 5 kg ağaç-1 ve tam doz: 10 kg ağaç-1) uygulanmıştır. Çalışma sonunda armut ağaç boyu 2018 ve 2019 yılları ölçümlerinde uygulamalar arasında istatistiksel fark yokken 2020 yılı ölçümlerinde yarım doz ve tam doz çiftlik gübresi uygulamaları kontrole göre önemli bulunmuştur. Sürgün sayısı incelendiğinde uygulamanın yapıldığı yıl (2018) ve bir yıl sonrasında (2019) istatistiksel fark yokken, 2020 yılında yarım doz ve tam doz çiftlik gübresi uygulamaları kontrole göre daha yüksek bulunmuştur. Ağaç başına 10 kg çiftlik gübresi uygulaması ile toprağın organik madde içeriğini birinci yılın sonunda “düşük” seviyeden (%1.02) “orta” seviyeye (%3.03) çıkarılmıştır. Benzeri bir durum organik madde miktarındaki artış daha düşük olmakla birlikte 5 kg ağaç-1 doz uygulaması için de geçerlidir (%2.45). İkinci yılın sonunda ise yüksek doz uygulaması yapılan topraklarda organik madde seviyesi “orta” olarak korunurken (%2.14) düşük doz uygulaması etkinliğini yitirerek organik madde seviyesi yeniden “düşük” sınıfına gerilemiştir (%1.45). Hacim ağırlığı ve penetrasyon direncini azaltmada en etkili uygulama 10 kg ağaç-1 dozu olmuştur.
Yazar isimleri: ['Aysen KOÇ', 'Tuğrul YAKUPOĞLU']
Yayın Yılı: 30 Aralık 2022
Dergi ismi: Kahramanmaraş Sütçü İmam Üniversitesi Tarım ve Doğa Dergisi
Yayın sayfa url: http://dogadergi.ksu.edu.tr/tr/pub/issue/73092/959149
Yayın pdf linki: https://dergipark.org.tr/tr/download/article-file/1848992
