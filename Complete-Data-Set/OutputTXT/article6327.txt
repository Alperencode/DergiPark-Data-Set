Makale Başlığı: HOKAND HANLIĞI DEVLET YÖNETİMİNE İLİŞKİN BİR KAYNAK:  “FERGANA HANLARI TARİHİ”
Özet: Hokand Hanlığı’nda kâtiplik ve hanlık genel sekreteri olarak görev yapan ve devrin en saygın ve tanınan şahsiyetlerinden biri olan Ziyabiddin Magzumi, on dokuzuncu yüzyılda yaşamış bir devlet adamıdır. Doğum ve ölüm tarihi kesin olarak bilinmeyen Magzumi, 833 varak veya 1666 sayfadan oluşan “Fergana Hanları Tarihi” başlıklı bir el yazması eseri kaleme almıştır. Eski Çağatay dilinde yazılan bu eser, Hüdayar Han’ın emriyle 1865-1888 yılları arasında yazılmıştır. Hokand Hanlıkları hakkında en önemli eser olan bu yazmanın bilinen tek nüshası İstanbul’da bulunmaktadır. Ziyabiddin Magzuni’nin eşsiz yazması İstanbul Üniversitesi Nadir Eserler Kütüphanesi’nde IUNEK TY02408 numarası ve “Fergana Hanları Tarihi” başlığı altında muhafaza edilmektedir. İstanbul Üniversitesi Kütüphanesi veri tabanında yazma eser 843 yaprak (265X160 mm.) olarak gösterilmiştir. Bu el yazması 2007 yılında Kırgız Türkçesine çevrildi ve Bişkek’te yayınlandı.Kokand hanları hakkında bilgi veren Magzuni, onların nasıl bir hükümdar olduklarından da bahseder. Bu eser, Hüdayar Han tarafından kendi hanlığını övmek için ve han nasıl olmalı, insanları nasıl yönetmeli gibi sorulara cevap verecek şekilde yazılmıştır. “Şahname” üslubunda kaleme alınan eserde, vali olarak atanmak için gereken meziyetler hakkında bilgiler de yer almaktadır. Ancak, Hüdayar Han’ın başarısızlıkları hakkında hemen hemen hiçbir bilgi verilmemesi, hatta Hüdayar Han’ın başarısızlıklarının örtbas edilmesi dikkat çekmektedir. Bundan hareketle çalışmanın ana hedefinin tarafsız kronolojik bir eser ortaya konulmasından çok Hokand Hanlarının ve padişah oğullarının eserlerini övmek olduğu anlaşılıyor. Bununla birlikte eser, hanların ve hanın erkek çocuklarının birbirleriyle olan ilişkileri, katıldıkları savaşları ve savaşların nasıl yönetildiği, Hokand devletinde kullanılan bazı isimlerin net tasvirleri, hanlık diplomasisi, hanlığın diğer devletlerle olan ilişkileri, birbirlerine hediye verme törenleri, Hokand sarayında düzen, taht değiştirme, konukseverlik gelenekleri, zafer kutlamaları, Hanların günlük hayatı ve seyahatleri hakkında önemli bilgiler içermektedir.
Yazar isimleri: ['Leyla DERVİŞ']
Yayın Yılı: 20 Temmuz 2022
Dergi ismi: Genel Türk Tarihi Araştırmaları Dergisi
Yayın sayfa url: https://dergipark.org.tr/tr/pub/gttad/issue/71320/1135450
Yayın pdf linki: https://dergipark.org.tr/tr/download/article-file/2505870
