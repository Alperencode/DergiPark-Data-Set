Makale Başlığı: Tuna’nın Kuzeyinde İktidar Kavgası: Matei Basarab’ın Eflak’ta Giriştiği Mücadeleler (1632-1654)
Özet: Eflak Voyvodası Mihail’in suikasta kurban gitmesi, Eflak’taki politik dengeleri yeniden Osmanlı Devleti lehine çevirmişti. Ancak Habsburgların Radu Şerban aracılığı ile Eflak yönetimine müdahale etmesi bölgedeki güç dengesini değiştirdi. Eflak’ta yeniden başlayan nüfuz mücadelesi Radu Mihnea’nın Eflak voyvodası seçilmesiyle son buldu. Radu Mihnea’dan XVII. yüzyılın ikinci çeyreğine değin Eflak’ta görev yapan voyvodalar, bu makama yüksek meblağlar ödeyerek sahip oldular. Rum yanlısı voyvodaların ardından Matei Basarab, Erdel Prensi I. Gheorghe Rákóczy ve Abaza Mehmed Paşa’nın desteğiyle yönetime geldi. Bu açıdan dış politikada Erdel ile birlikte hareket eden Matei, Osmanlılara karşı ittifak kurmaktan çekinmedi. Öte yandan voyvodalık sevdasıyla hareket eden Vasile Lupu ile mücadele etmek durumunda kaldı. Bu dönemde Eflak bölgesi, Matei Basarab ve Vasile Lupu arasında birçok mücadeleye sahne oldu. Matei Basarab, bu mücadelelerde Erdel Prensi I. Gheorghe Rákóczy’in sağladığı askeri destek sayesinde ayakta kalabildi. Nitekim Vasile Lupu’nun Eflak üzerine bir sefer düzenleyeceği sıralarda Boğdan’da ortaya çıkan Gheorghe Ştefan önderliğinde ortaya çıkan bir grup boyar onun tüm planlarını altüst etti. Vasile Lupu’nun rakipleri olan Gheorghe Rákóczy ve Matei Basarab, bunu fırsata çevirerek, G. Ştefan’ı Boğdan’a gönderdiler ve onun voyvoda olmasını sağladılar. Ancak Vasile Lupu damadı Timuş Hmelnițki yardımıyla isyancıları uzaklaştırdı. Son olarak tüm bu olanlardan sorumlu tuttuğu Matei Basarab’a karşı saldırıda bulunması onun sonunu hazırladı.
Yazar isimleri: ['Yusuf HEPER']
Yayın Yılı: 29 Haziran 2022
Dergi ismi: Journal of Balkan and Black Sea Studies
Yayın sayfa url: https://dergipark.org.tr/tr/pub/balkar/issue/70687/1076451
Yayın pdf linki: https://dergipark.org.tr/tr/download/article-file/2264968
