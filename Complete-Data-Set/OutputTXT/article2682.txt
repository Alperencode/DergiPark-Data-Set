Makale Başlığı: FUTBOL ALTYAPI ANTRENÖRLERİNİN ALTYAPI EĞİTİMİNDE KARŞILAŞTIKLARI SORUNLAR VE ÇÖZÜM ÖNERİLERİ
Özet: Yönetimsel ve sistemsel birçok eksikliğin sonucu olarak ülkemizdeki altyapıda yetenekli futbolcuların yetiştirilme süreçlerindeki aksaklıklar, yetenekli birçok Türk futbolcusunun fark edilmeden kaybolup gitmesine neden olmaktadır. Bu nedenle araştırmada futbol altyapı antrenörlerinin altyapı eğitimine ilişkin karşılaştıkları problemler ve çözüm önerilerinin araştırılması amaçlanmıştır. Araştırmada katılımcıların belirlenmesinde kolay ulaşılabilir örnekleme yöntemi kullanılmıştır. Araştırmanın örneklemini 14 altyapı futbol antrenörü oluşturmuştur. Araştırma verileri araştırmacı tarafından geliştirilen yarı yapılandırılmış görüşme formu aracılığıyla toplanmıştır. Araştırma verileri Covid-19 pandemisi sürecinde toplandığından katılımcılarla görüşmeler uzaktan, interaktif iletişim araçları ile yapılmıştır. Araştırmada elde edilen veriler içerik analizi yöntemi ile analiz edilmiştir. Araştırma sonuçlarına göre, altyapı antrenörlerinin sporcuların ailelerine ilişkin antrenman saatleri ile ilgili problem yaşadıkları ve çözüm olarak antrenmanın akşam saatlerine alınmasını, MEB’in ve okul yönetiminin lisanslı sporcuları izinli saymasını önerdikleri belirlenmiştir. Antrenörlerin kulüplerin tesislerine ilişkin tesisleşme ve bütçe ile ilgili problem yaşadıkları ve çözüm olarak fonksiyonel tesisler inşa edilmesini, tesislerde beslenme ve barınma imkânlarının sağlanmasını, tesislerin içinde sporcuların öğrenim görecekleri okulların açılmasını, altyapıya daha fazla bütçe ayrılmasını ve TFF’nin altyapı harcama denetleme birimi oluşturmasını önerdikleri saptanmıştır. Antrenörlerin Futbol Federasyonunun uygulamalarına ilişkin kulüplerde özellikle altyapılarda ekonomik sıkıntılar ile ilgili problem yaşadıkları ve çözüm olarak karşılıksız maddi desteğin sağlanmasını, A takımlara harcanan paradan pay ayrılmasını, kulüplerin altyapılarından çıkardıkları oyunculara oranla altyapıya teşvik verilmesini önerdikleri tespit edilmiştir. Antrenörlerin altyapı antrenörlerinin yeterliliğine ilişkin tecrübesizlik, eğitim eksikliği, kolay belge verilmesi ile ilgili problem yaşadıkları ve çözüm olarak başka bir antrenör gözetiminde çalışma imkânının yaratılmasını, antrenör eğitimlerinde verilen içeriğin dünya standartlarına uygun olmasını, her önüne gelenin antrenörlük belgesi almaması için antrenörlük sınavlarının ciddiyet ve sorumluluk bilinciyle yapılmasını önerdikleri belirlenmiştir. Antrenörlerin kulüplerin yöneticilerine ilişkin bilgisizlik, üslup, vizyon problemi yaşadıkları ve çözüm olarak futbolda altyapı sorunlarının ve bu sorunlara yönelik yapıcı çözümler üretmenin, kulübün gelecek hedeflerine sıkı sıkıya bağlı futbol geçmişine sahip yöneticilerle mümkün olacağını önerdikleri saptanmıştır.
Yazar isimleri: ['Özer YILDIZ']
Yayın Yılı: 22 Ağustos 2022
Dergi ismi: Beden Eğitimi ve Spor Bilimleri Dergisi
Yayın sayfa url: https://dergipark.org.tr/tr/pub/bsd/issue/72189/1116004
Yayın pdf linki: https://dergipark.org.tr/tr/download/article-file/2425120
