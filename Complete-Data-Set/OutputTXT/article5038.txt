Makale Başlığı: SIRALI-TERS SIRALI POZİSYON AĞIRLIĞI YÖNTEMLERİ VE 0-1 TAMSAYILI PROGRAMLAMA İLE MONTAJ HATTI DENGELEME
Özet: Günümüz küresel dünyasında işletmeler pazarda tutunabilmek ve rekabet güçlerini artırmak için kaynaklarını verimli şekilde kullanmak zorundadırlar. Kaynakların verimli kullanılması ile birim maliyetler düşmekte, böylelikle işletmelerin rekabet güçleri artmaktadır. İmalat sektöründe faaliyet gösteren bir işletme için montaj hatlarında görevlerin dengesiz dağılımı, işletme kaynaklarının verimsiz kullanılmasına neden olmaktadır. Bu nedenle montaj hattı dengeleme çalışmaları kaynakların verimli kullanılması açısından önem kazanmaktadır. Bu çalışmada beyaz eşya üreten bir işletmenin montaj hattı ele alınmıştır. İşletmede montaj bandının mevcut durumu incelendiğinde iş yüklerinin dengesiz dağıldığı tespit edilmiştir. Yapılan çalışma ile görevlerin iş istasyonlarına dengeli bir şekilde dağıtılarak %30 olan denge kaybını azaltmak ve aynı zamanda montaj hattında çalışan 18 işçi sayısını da azaltarak verimliliğinin artırılması istenmektedir. Bu çalışmada montaj hattı dengeleme yöntemi olarak sezgisel yöntem olan Sıralı Pozisyon Ağırlıklı Metot ve Ters Sıralı Pozisyon Ağırlıklı Metot; analitik yöntem olan 0-1 Tamsayılı Programlama seçilmiştir. Bu yöntemler ile hat dengeleme çalışmaları sonucunda, denge kaybı %30’ dan %11’e ve montaj bandındaki 18 olan işçi sayısı 14’e düşürülmüştür. Sıralı Pozisyon Ağırlıklı Metot, Ters Sıralı Pozisyon Ağırlıklı Metot ve 0-1 Tamsayılı Programlama yöntemi ile dengelenen montaj hattı iş istasyonları sürelerine SPSS programında t Testi yapılmıştır ve bu test sonucu hat dengeleme 3 yöntemle de yapıldığında anlamlı bir fark olmayacağı sonucuna varılmıştır.
Yazar isimleri: ['Seher ARSLANKAYA', 'Merve AYDIN']
Yayın Yılı: 31 Ağustos 2022
Dergi ismi: Endüstri Mühendisliği
Yayın sayfa url: https://dergipark.org.tr/tr/pub/endustrimuhendisligi/issue/72166/1030732
Yayın pdf linki: https://dergipark.org.tr/tr/download/article-file/2108492
