Makale Başlığı: İmplant Cerrahisinde Postoperatif Ödem Ve Ağrının Kontrolünde Kinesiotape Uygulaması Alternatif Olabilir Mi?
Özet: Giriş: Çalışmamızın amacı literatürde implant cerrahisi sonrası ağrı ve ödeme yönelik kinesiotape kullanımını araştırmaktır.Elastik terapötik bir bant olan Kinesiotape (KT), 1970'lerde Dr. Kenso Kase tarafından icat edildi. KT teknikleri, eklemler ve kaslar gibi yaralanmış yumuşak dokuları desteklemek için ağrı ve ödemi azaltmaya yardımcı olarak kullanılmıştır.Maksillofasiyal cerrahide KT kullanımı son yıllarda popüler olmaya başlamıştır. KT sadece gömülü diş cerrahisinde değil aynı zamanda travma, ortognatik cerrahi ve temporomandibular bozuklukların tedavisinde de kullanılmıştır. Postoperatif inflamasyonu ve ilgili semptomları önlemek veya azaltmak için literatürde birçok yöntem kullanılmıştır. Bu yöntemler kortikosteroidler, drenaj tüpü yerleştirme, farklı tipte insizyonların kullanımı, kompresyon, kriyoterapi ve düşük doz lazer uygulamasıdır. Kortikosteroidler ve non-steroidal antiinflamatuar ilaçlar (NSAİİ) postoperatif komplikasyonları rahatlatmak için en sık kullanılan yöntemlerdir. Ancak, bu ilaçlar gastrointestinal yan etkilere, alerjik reaksiyonlara ve kanama eğilimine neden olabilir.Tartışma ve Sonuç: Literatürde implant cerrahileri sonrasında kinesiotape kullanımı ile ilgili çalışmalara rastlayamadık. Fakat ortognatik ve üçüncü molar cerrahisi gibi sonrasında ağrı ve ödeme yönelik etkisini araştıran sınırlı sayıda da olsa güncel kinesiotape çalışmaları vardır. Bu çalışmalarda lenfatik tekniği ile KT uygulanmasının dental cerrahiler sonrası komplikasyonlar üzerindeki etkisi, ödem ve ağrının azaltılmasında faydalı bir etkiye sahip olduğu gösterildi. Bu teknik kullanılarak aynı zamanda, baş ve boyun cerrahileri sonrası postoperatif kanama veya doku reaksiyonu yönetiminde ve drenajın sağlanmasında yararlı olabilmektedir. Maksillofasiyal cerrahi olgularında KT ile ilgili yapılan çalışmaların çoğu; KT uygulamasının basit, istenmeyen yan etkileri azalttığı ve maksillofasiyal cerrahi vakalarının ardından cerrahi sonrası iyileşmeye yardımcı olduğunu bildirmiştir. KT kullanımı ayrıca operasyondan sonra NSAİİ ve analjeziklerin miktarını azaltmaya ve böylece bu ilaçlarla ilişkili yan etkileri azaltmaya teşvik edici olabilir. Sonuç olarak; KT'nin kullanımı uygulaması kolay, ekonomik ve sistemin yan etkilerini azaltabilme gibi özelliklerinden dolayı ağrı ve ödeme yönelik umut verici olabilir. İmplant cerrahileri sonrasında etkisini araştıran çalışmalara ihtiyaç vardır.
Yazar isimleri: []
Yayın Yılı: 26 Ekim 2021
Dergi ismi: Journal of Meffert Implant Institute
Yayın sayfa url: https://dergipark.org.tr/tr/pub/jmii/issue/65528/1014819
Yayın pdf linki: https://dergipark.org.tr/tr/download/article-file/2046727
