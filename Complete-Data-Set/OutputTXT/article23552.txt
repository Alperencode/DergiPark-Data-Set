Makale Başlığı: Akîka’da Erkek Çocuk İçin İki, Kız Çocuk İçin Bir Koyun Kesilmesini Bildiren Hadis Üzerine İnceleme
Özet: Yüce dinimiz İslâm, âlemlerin rabbi olan Allah’ın peygamberlerin sonuncusu olan Hazreti Muhammed’e insanlara tebliğ etmesi için gönderdiği en son ve en mükemmel dinidir. İslâm dini, insanları küfrün karanlıklardan imanın aydınlığa ulaştırabilmek için insanların hayatını kuşatan uygulamalara sahip bir yapıdadır. Amel diyebileceğimiz bu uygulamalardan sorumlu olma zamanı nasıl ki ergenlik çağı ile başlıyorsa insanın dünyaya geldiği andan itibaren de İslâm dininde birtakım uygulamaların varlığı bilinmektedir. İslâm dininde insanoğlunun doğumunun ilk haftaları içerisinde yapılması istenen çocuğun kulağına ezan okunması, çocuğa dua edilmesi, çocuğun damağına bal gibi tatlı maddenin sürülmesi, çocuğa isim verilmesi, çocuğun saçının kesilip ağırlığınca tasaddukta bulunulması, çocuğun sünnet edilmesi ve çocuk adına akîka kurbanı kesilmesi gibi uygulamalar vardır. Bu çalışmamızda çocuğun doğumunun ilk haftasında kesilmesi tavsiye edilen akîka kurbanı hakkındaki rivayetler sened ve metin açısından değerlendirilecek olup kaç tane kesilmesi gerektiği hususunda açıklamalarda bulunulacaktır. Yeni doğan çocuktan dolayı Allah’a bir şükür ifadesi olarak kesilen akîka kurbanı Hazreti Peygamber’den önce cahiliye döneminde âdet olarak kesilirken İslâmiyet’ten itibaren yine uygulanmış ve bu uygulama dîni bir hüviyet kazanmıştır. İslâm âlimleri arasında akîka kurbanının hükmü konusunda her ne kadar ihtilaf olsa da akîka kurbanı kesmenin genel olarak sünnet olarak telakki edildiği kabul edilmektedir. Akîka kurbanının genel olarak sünnet olduğu kabul edildiği takdirde yine İslâm âlimleri arasında erkek ve kızlar için kesilen akîka kurbanının sayısı hakkında da ihtilaflar bulunmaktadır. Akîka kurbanının sayısı hakkındaki genel kanaat ise erkekler için iki, kızlar için bir kurbanın kesilmesi yönünde olmakla birlikte günümüz şartlarında ailelerin iktisadi durumları da değerlendirildiği zaman erkek ve kız adına bir kurbanın kesilmesiyle de amacın gerçekleşeceği neticesine ulaşmış bulunmaktayız.
Yazar isimleri: ['Nuri TAPAN']
Yayın Yılı: 30 Kasım 2022
Dergi ismi: Nisar
Yayın sayfa url: https://dergipark.org.tr/tr/pub/nisar/issue/73556/1173287
Yayın pdf linki: https://dergipark.org.tr/tr/download/article-file/2642297
