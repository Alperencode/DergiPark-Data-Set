Makale Başlığı: İŞLETMELERDE YENİLİKÇİLİK FAALİYETLERİ: VAN ORGANİZE SANAYİ BÖLGESİ ÖRNEĞİ
Özet: Yoğun rekabet ortamında işletmelerin en temel amaçlarından olan sürdürülebilir rekabet üstünlüğü ve ortalama getiri üzerinde kâr elde edebilmeleri; hem işletmede üretilen ürünlerde hem de süreçlerde yeniliğin (inovasyon) yapılmasına bağlıdır. Bilgi ve iletişim teknolojilerindeki gelişmelerin zirveye ulaştığı günümüz bilgi çağında müşteri talep ve beklentileri son süratle değişmektedir. Değişen müşteri talep ve beklentilerine en kısa sürede cevap verilerek küresel piyasalarda lider konuma sahip işletmelerin yeniliği üretim ve süreçlerin tüm aşamalarında benimsemiş olmaları ve yeniliğe her yönüyle açık olmaları büyük önem ifade etmektedir. Bazı işletmelerin maddi varlıkları çok az olmasına rağmen piyasa değerleri oldukça fazladır. Bunun en önemli nedenlerinden biri de değişen çevre koşullarına çok hızlı bir şekilde kendilerini adapte ederek yenilikçi (inovatif) bir bakış açısına sahip olmalarıdır. Bu nedenle çalışmamızı, Van Organize Sanayi Bölgesinde farklı sektörlerde faaliyet gösteren 65 imalat işletmesinin yenilik faaliyetlerinin incelenmesi oluşturmaktadır. Çalışmamızda işletme sahibi, ortağı, yönetici veya yönetici pozisyonundaki kişilere anket uygulanmıştır. Çalışmamızın ilk bölümünde işletmeyi tanımaya yönelik 29 soru bulunmaktadır. İkinci bölümde ise işletmelerin yenilik yapma amaçları, yenilik yapmasını engelleyen faktörler, işletmelerin yenilik ve gelişimi takip etme şekilleri, işletmede web sayfası oluşturma amaçları, yenilik yönetimi ve yenilik kültürüne ilişkin tutumlar ile ilgili 46 soru bulunmaktadır.  Yapılan istatistiksel analizler sonucunda şu bulgular elde edilmiştir: İşletmelerin büyük çoğunluğunda yenilik faaliyetlerinin yapıldığı görülmüştür. Bununla beraber işletmelerde çalışan sayısı ile işletmelerin yenilik yapmaları arasında orta düzeyde bir ilişki tespit edilmiştir. Aynı zamanda işletmelerin faaliyet süresi ile yenilik yapmaları arasında anlamlı bir ilişki bulunmasına rağmen faaliyette bulunulan sektör ve işletmelerin yasal statüleri ile yenilik yapmaları arasında herhangi bir ilişki tespit edilememiştir.
Yazar isimleri: ['M. Sadık ÇOBAN', 'Abdulkadir GÜMÜŞ']
Yayın Yılı: 24 Temmuz 2022
Dergi ismi: Van Yüzüncü Yıl Üniversitesi İktisadi ve İdari Bilimler Fakültesi Dergisi
Yayın sayfa url: https://dergipark.org.tr/tr/pub/vanyyuiibfd/issue/71321/1130300
Yayın pdf linki: https://dergipark.org.tr/tr/download/article-file/2484672
