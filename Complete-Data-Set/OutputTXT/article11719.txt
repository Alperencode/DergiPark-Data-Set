Makale Başlığı: Öğretmen Adaylarının İyi Öğretmen Özellikleri Hakkındaki Farkındalıkları
Özet: Bu araştırmanın amacı öğretmen adaylarının iyi öğretmen özellikleri hakkındaki farkındalıklarını cinsiyet ve sınıf düzeyleri değişkenleri açısından incelemektir. Ayrıca araştırmada katılımcıların iyi öğretmen özellikleri hakkındaki en çok önem verdikleri unsurların irdelenmesi ve bu faktörlere göre değerlendirilmesi amaçlanmıştır. Araştırmanın çalışma gurubunu bir yükseköğretim kurumunun eğitim fakültesinde farklı bölümlerinde ve farklı sınıf düzeylerinde (1, 2, 3 ve 4.sınıf) öğrenim gören toplam 444 (258’i kadın 186’sı erkek) öğretmen adayı oluşturmuştur. Veri toplama aracı olarak İyi Öğretmen Ölçeği kullanılmıştır. Verilerin analizinde betimsel istatistikler, bağımsız örneklem t testi ve ANOVA testi kullanılmıştır. Araştırma sonuçlarına göre katılımcıların iyi öğretmen hakkındaki farkındalıkları orta düzeydedir. Katılımcıların iyi bir öğretmenin sahip olması gereken özelliklerden en çok önem verdikleri göstergelerin sırasıyla “öğrenmeyi etkili planlanma ve yönetme”, “öğretme-öğrenme tutkusuna sahip olma” ve “yansıtıcı uygulayıcı” olduğu görülmüştür. Diğer taraftan “çocuklara ve gençlere sevgi” boyutu ile “sosyal ve ahlaki boyut” özelliklerine daha az önem verildiği sonucuna ulaşılmıştır. Kadın öğretmen adaylarının erkek öğretmen adaylarına göre iyi öğretmen özellikleri hakkında daha fazla farkındalığa sahip olduğu görülmüştür. Öğretmen adaylarının iyi öğretmen özellikleri hakkındaki farkındalık düzeylerinin ölçek genelinde ve “öğretme-öğrenme tutkusuna sahip olma”, “yansıtıcı uygulayıcı”, “öğrenmeyi etkili planlanma ve yönetme” boyutlarından elde edilen puanların sınıf düzeylerine göre 3 ve 4. sınıflar lehine anlamlı düzeyde farklılaştığı sonucuna ulaşılmıştır.
Yazar isimleri: ['İlhan İLTER', 'Gökhan IZGAR']
Yayın Yılı: 11 Kasım 2022
Dergi ismi: Milli Eğitim Dergisi
Yayın sayfa url: https://dergipark.org.tr/tr/pub/milliegitim/issue/73393/1039501
Yayın pdf linki: https://dergipark.org.tr/tr/download/article-file/2143909
