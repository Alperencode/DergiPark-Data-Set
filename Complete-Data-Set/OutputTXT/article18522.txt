Makale Başlığı: Öğrenci Öğrenme Kaygısı Ölçeği Türkçe Geçerlik ve Güvenirlik Çalışması
Özet: COVID-19 salgını hızla tüm dünyayı etkisi altına almış ve ülkeleri çeşitli önlemler almak zorunda bırakmıştır. Bu önlemlerden biri de yüz yüze eğitimin askıya alınması ve eğitim-öğretimin uzaktan eğitim yöntemleriyle sürdürülmesi şeklindedir. Bir kriz yanıtı olarak hızlı bir şekilde uzaktan eğitime geçiş nedeniyle öğrencilerin birtakım olumsuzluklar yaşadıkları tespit edilmiştir. Bu olumsuzlukların başında da öğrencilerin öğrenme süreçlerine ilişkin kaygı duyması gelmektedir. Bu bağlamda, bu araştırmanın amacı öğrencilerin COVID-19 döneminde öğrenme kaygılarını ölçebilecek bir ölçüm aracı olan “Öğrenci Öğrenme Kaygısı Ölçeği”nin Türkçe geçerlik ve güvenilirlik çalışmasının gerçekleştirilmesidir. Araştırma kesitsel tipte metodolojik bir araştırmadır. İki kamu, iki vakıf üniversitesinden toplam 416 öğrenci çalışmaya dahil edilmiştir. Araştırma kapsamında ölçeğin dil ve kapsam geçerliliği, yapı geçerliliği, iç tutarlılığı ve zamana göre tutarlılığı incelenmiştir. Elde edilen sonuçlar yedi önermeden oluşan beş kategorili likert tipi “Öğrenci Öğrenme Kaygısı Ölçeği”nin iki alt boyuttan oluşan, geçerli ve güvenilir bir ölçek olduğunu göstermektedir. İki alt boyut toplam varyansın %71’ini açıklamaktadır ve doğrulayıcı faktör analizi ile iki faktörlü yapının iyi uyum gösterdiği tespit edilmiştir. Her iki boyutun Cronbach Alpha katsayısı 0,70’in üzerindedir ve iç tutarlılığın yüksek olduğu tespit edilmiştir. Bu doğrultuda, ölçeğin COVID-19 sürecinde öğrencilerin öğrenme kaygılarını ölçebilecek nitelikte bir ölçüm aracı olduğu ve Türkçe dilinde mevcut haliyle kullanılabilir olduğu belirlenmiştir.
Yazar isimleri: []
Yayın Yılı: 29 Haziran 2022
Dergi ismi: Çağ Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/cagsbd/issue/70749/1137813
Yayın pdf linki: https://dergipark.org.tr/tr/download/article-file/2515077
