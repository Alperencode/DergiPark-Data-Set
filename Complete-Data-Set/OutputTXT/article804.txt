Makale Başlığı: Mikorizanın su kültürü fesleğen yetiştiriciliğinde mineral gübreleri azaltma üzerine etkisi
Özet: Amaç: Bu çalışmanın amacı, su kültürü tekniği ile fesleğen yetiştiriciliğinde azaltılmış mineral gübrelerle beraber mikoriza kullanımı ile gübre tasarrufu sağlanması ve çevreyi korumanın yanı sıra; mikorizanın bitki gelişimi, verim ve ürün kalitesi üzerine etkilerinin araştırılmasıdır. Materyal ve Yöntem: Çalışma, Çukurova Üniversitesi Ziraat Fakültesi Bahçe Bitkileri Bölümü’nde yapılmıştır. Cam bir serada su kültürü tekniği ile yapılan araştırmada kırmızı yapraklı Rosie fesleğen çeşidi kullanılmıştır. Uygulamalar; %100 mineral gübre, %100 mineral gübre+mikoriza, %80 mineral gübre, %80 mineral gübre+mikoriza, %60 mineral gübre, %60 mineral gübre+mikoriza, %40 mineral gübre, %40 mineral gübre+mikoriza, %20 mineral gübre ve %20 mineral gübre+mikoriza olarak belirlenmiştir. Dokuz farklı mikoriza türünün kokteyl bir karışımı kullanılmıştır. Mikoriza tohum ekimi sırasında 1000 spor/bitki olarak aşılanmıştır. Deneme 3 tekerrürlü ve her tekerrürde 15 bitki olacak şekilde tasarlanmıştır.Araştırma Bulguları: Fesleğen yaprağı verimlilik değerlerine göre mineral gübreyi %100 oranında kullanmaya gerek olmadığı belirlenmiştir. %80 mineral gübre ve mikoriza uygulamasında, %100 mineral gübre uygulamasına kıyasla daha yüksek verim elde edilmiştir. İlginç bulgu ise, %20 mineral gübre mikoriza ile beraber kullanıldığında %60 mineral gübre verimi kadar verim oluşturabilmiştir. Toplam hasat verilerinde azaltılmış bütün mineral gübre dozlarında mikorizanın verimi artırıcı etkisi tespit edilmiştir. Fesleğen veriminde mikoriza uygulamasının %100, %80, %60, %40 ve %20 mineral gübre oranlarında kendi kontrollerine göre artış oranları sırasıyla %2, %18, %3, %36 ve %58 olmuştur. Mikorizanın %40 ve %20 gibi düşük mineral gübre dozlarında daha etkin olduğu açıkça görülmüştür. Azalan mineral gübre oranlarında mikoriza uygulamalarının kontrol bitkilerine göre yaprak pH, EC ve SÇKM değerlerinde istatistiksel olarak bir fark bulunmamıştır. Mikoriza uygulamasının %40 ve %20 mineral gübre oranlarında, fenol ve vitamin C içeriğini arttırdığı tespit edilmiştir. Bitki beslenmesi bakımından mikorizanın makro ve mikro besin elementleri alımında artırıcı olumlu etkileri olduğu belirlenmiştir.Sonuç: Su kültürü fesleğen yetiştiriciliğinde mikoriza kullanımının mineral gübreyi azaltmada etkili olduğu belirlenmiştir.
Yazar isimleri: ['Hayriye Yıldız DAŞGAN', 'Elife CEYLAN', 'Sultan DERE']
Yayın Yılı: 31 Temmuz 2022
Dergi ismi: Akademik Ziraat Dergisi
Yayın sayfa url: https://dergipark.org.tr/tr/pub/azd/issue/71633/972661
Yayın pdf linki: https://dergipark.org.tr/tr/download/article-file/1885339
