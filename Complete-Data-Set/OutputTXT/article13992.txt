Makale Başlığı: SİNEFİLLERİN BEĞENİ TERCİHLERİ: TOPLUMSAL AYRIM ÖLÇEĞİNDE BİR DEĞERLENDİRME
Özet: Sinefil kavramı yalnızca filmleri seven, film izlemeye ilgi duyan kimseler için kullanılan bir kavram olmakla sınırlı değildir. Filmlerle kurulan ilişkinin çok boyutlu bir hal aldığı, hayatın filmler ekseninde değerlendirildiği edimler bütünüdür. Sinefili, filmlerle düşünen, film topluluklarında sosyalleşen, yorumlarını ve görüşlerini dijital araçlar yoluyla diğer insanlarla paylaşan bireyi tanımlar. Dijital çağın etkisini arttırmasıyla beraber bu kişilerin, yeni seyir pratiklerini deneyimledikleri görülmektedir. Yeni medya araçlarının kullanımı, sinefil kavramını dönüştürerek farklı bağlamlarda ele alınmasına sebebiyet vermektedir. Bu noktada, tarihsel bağlamda yeni ve klasik olarak sınıflandırılan sinefillerin kendilerine özgü beğeni pratikleri geliştirdikleri söylenebilir. Bu yönüyle, bu çalışmada sosyolojik özne olarak ele alınan sinefillerin oluşturdukları sinemasal beğeni tercihleri irdelenerek, film tercihlerinin nasıl konumlandırıldığı sorgulanmaktır. Pierre Bourdieu ve ona karşıt görüşlerin harmanlanarak aktarıldığı bu çalışmada, sinefillerin sinematik alandaki beğeni örüntüleri incelenmeye çalışılmıştır. Derinlemesine mülakat yönteminin kullanıldığı araştırmada, sinefillik deneyimi bir tür durum araştırması olarak ele alınmıştır. Sinefil olma şartının gereklilikleri, çalışma kapsamında örneklemin amaçlı olarak belirlenmesinde öne çıkmıştır. Altı klasik dönem altı yeni dönem sinefilisine karşılık gelen katılımcılarla görüşülmüş, görüşmeler neticesinde katılımcıların film izleme tercihlerinde çok geniş bir izleme spektrumuna ve birçok türü kapsayan çok boyutlu beğeni pratiklerine sahip oldukları tespit edilmiştir. Ayrıca, sinema ile ilişkilenme biçimlerine göre betimlenen sinefilliğin, yeni ve klasik ayrımlarının muğlaklaştığı, birbirinin yerine geçtiği görülmüştür.
Yazar isimleri: ['Onur TURGUT']
Yayın Yılı: 12 Ekim 2022
Dergi ismi: sinecine: Sinema Araştırmaları Dergisi
Yayın sayfa url: https://dergipark.org.tr/tr/pub/sinecine/issue/72962/1123801
Yayın pdf linki: https://dergipark.org.tr/tr/download/article-file/2457594
