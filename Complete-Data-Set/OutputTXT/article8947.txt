Makale Başlığı: Ticari Kesim Koşullarında Etlik Piliçlerde Mevsim ve Açlık Süresinin Et Kalite Özelliklerine Etkisi
Özet: Bu araştırma etlik piliçlerin et kalite özellikleri üzerine mevsimin ve açlık süresinin ticari kesim koşullarında etkisini belirlemek amacıyla yapılmıştır. Bu araştırma benzer ticari koşullar altında yetiştirilen 2 farklı mevsim (sonbahar ve kış) ve 3 farklı kesim öncesi açlık süresi (8, 10 ve 12 saat) uygulanan Ross 308 hattı etlik piliçler üzerinde yürütülmüştür. Her nakil için rastgele 10 örnek olmak üzere (2 mevsim × 3 açlık süresi × 10 örnek × 3 tekrar) toplam 180 etlik piliç et örneği seçilmiştir.  pH4, pH24, et rengi, damlama kaybı ve pişirme kaybı gibi et kalite özellikleri analiz edilmiştir. Bu araştırmada açlık süresinin artmasıyla birlikte pH4 değerinin attığı (p<0,001), L24* değerinin düştüğü (p<0,001) tespit edilmiştir. Kış mevsiminde nakledilen etlik piliçlerin, sonbaharda nakledilenlere kıyasla daha koyu, daha kırmızı ve daha sarı renkte göğüs etine sahip olduğu belirlenmiştir. Açlık süresi arttıkça iki mevsim arasında et kalite özellikleri (L*0, L*24, a*0, a*24, b*0, b*24) arasındaki farklılığın da arttığı tespit edilmiştir. Açlık süresinin artışıyla birlikte piliç eti duyusal özelliklerinin arttığı belirlenmiştir. Araştırma sonucunda et kalite özellikleri açlık süresi ve mevsimden önemli derecede etkilenmiştir. Bu olumsuz etkinin özellikle kış mevsimindeki uzun açlık süresinde daha çok ortaya çıktığı belirlenmiştir. Soğuk hava şartları ve uzun açlık süresinin pH artışına neden olduğu fakat bu artışın DFD et oluşturmayacak düzeyde olduğu belirlenmiştir. Bu yüzden sadece sonbahar koşullarında değil aynı zamanda kış koşullarında da etlik piliçlere 12 saate kadar açlık süresinin uygulanabileceği sonucuna varılmıştır.
Yazar isimleri: ['Bahri ÇOLAK', 'Bülent TEKE']
Yayın Yılı: 30 Eylül 2022
Dergi ismi: Journal of Anatolian Environmental and Animal Sciences
Yayın sayfa url: https://dergipark.org.tr/tr/pub/jaes/issue/72468/1112687
Yayın pdf linki: https://dergipark.org.tr/tr/download/article-file/2411584
