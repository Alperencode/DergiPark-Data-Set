Makale Başlığı: Bağışıklık Sistemi Baskılanmış Hastalarda Cryptosporidium spp. ve Giardia intestinalis Sıklığının Araştırılması
Özet: Amaç: Giardia intestinalis ve Cryptosporidium spp. türleri gelişmiş ve gelişmekte olan ülkelerde ishale neden olan bağırsak parazitleridir. Özelikle bağışıklık sistemi baskılanmış hastalarda ve çocuklarda tedavi edilemediğinde ölümcül olabilmektedir. Bu çalışmada Harran Üniversitesi Araştırma ve Uygulama Hastanesine başvuran bağışıklık sistemi baskılanmış hastaların dışkı örneklerinde Cryptosporidium spp. ve G.intestinalis sıklığının araştırılması amaçlanmıştır.Yöntem: Bu çalışma Ocak 2017 ve Ocak 2019 yılları arasında hastanemize başvuran bağışıklık sistemi baskılanmış ve ishal şikâyeti olan toplam 100 hasta ile gerçekleştirildi. Hastaların dışkı örneklerinde immünokromatografik (İK) metot ile Cryptosporidium spp. ve G. intestinalis antijenleri arandı ve nativ-lugol ve kinyoun asit fast boyama ile ookist, kist-trofozoit açısından incelendi. Bulgular: Toplam sekiz (%8) hastada G. intestinalis saptandı. Bunlardan yedisi (%14) çocuk hasta (n=50) ve biri (%2) yetişkin (n=50) bir kadın hasta olduğu tespit edildi. Hastaların 3 (%3)’ünde ise Cryptosporidium spp. görüldü. Bunlardan ikisi (%4) çocuk ve biri (%2) yetişkin kadın hastalar idi. Sonuçlarımız hem Cryptosporidium hem de G. intestinalis’in bağışıklık sistemi baskılanmış çocuk hastalarda (sırasıyla %4 ve %14) daha fazla saptandığını göstermiştir. Sonuç: Dışkı örneklerinde antijen saptayan İK metodun maliyeti yüksek olmasına rağmen çalışması kolay, erken sonuç vermesi ve etkensel tanı yöntemlerindeki zorluklara yardımcı olduğu görülmektedir. Sınırlı sayıda araştırılmış örnek bulunmasına rağmen bulgularımız bu iki parazitten kaynaklı enfeksiyonların Türkiye'de veya Avrupa ülkelerinde yapılan diğer çalışmalardaki görülme sıklığından daha yüksek olduğunu gösterdi.
Yazar isimleri: ['Mehmet Tevfik BAYRAKTAR', 'Medine CÖMERT', 'Ali ÖZTÜRK']
Yayın Yılı: 3 Ekim 2022
Dergi ismi: Kocaeli Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/kusbed/issue/72881/1156716
Yayın pdf linki: https://dergipark.org.tr/tr/download/article-file/2579378
