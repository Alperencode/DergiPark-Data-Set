Makale Başlığı: Sosyal Medyada Elektronik Şans/Bahis Oyun Platformlarında Hesap Paylaşımının Kumar Davranışına Etkisi: İstanbul Kentinde Bir Araştırma
Özet: Teknolojik alanda yaşanan her gelişme ile bireyin yaşam standartlarında ve alışkanlıklarında bazı değişimler meydana gelmektedir. Bu değişimler, kimi zaman olumlu yönde olabileceği gibi kimi zamanda olumsuz sonuçlar içerebilmektedir. Teknolojik alanlarda yaşanan bu dönüşümün sonucunda, alışkanlık ve bağımlılık kavramlarını yeniden değerlendirmek mecburiyeti ortaya çıkmıştır. Kumar oynama davranışının sergilenmesi için mekâna bağlılık ve zaman kavramı ortadan kalkmış, elektronik şans/bahis platformları ve bu platformlara ait mobil uygulamalar ile söz konusu davranışın sergilenmesi, daha erişilebilir hale gelmiştir. Çalışma kapsamında söz konusu olan bu, daha erişebilir halin, kumar/ bahis oynama davranışı üzerine etkilerinin incelenmesi amaçlanmıştır. Bu çalışma ile; yaşanan teknolojik gelişmeler ışığında ortaya çıkan, elektronik şans/bahis platformları ve bu platformların sosyal medya paylaşımları ile kumar/bahis oynama davranışı arasındaki ilişki yapılan araştırma sonucu incelenmiştir. Ayrıca çalışma kapsamında İstanbul ili sınırları dahilinde kumar bağımlısı olan birey yüzdesi, örneklem boyutu dahilinde hesaplanmıştır. Araştırmanın örneklemi belirlenirken olasılıklı olmayan, kota örneklemesi tercih edilmiştir. Ölçek 106 katılımcıya uygulanmıştır. Araştırmanın kendi içerisinde bazı sınırlamaları bulunmaktadır. Bu araştırma İstanbul ilinde ikamet eden, sosyal medya hesabı/hesapları olan ve son 12 ayda şans/bahis oyunu oynayan kişileri kapsamaktadır. Uygulanan ölçek 8 bölümden oluşmaktadır. Elde edilen bilgiler ışığında İstanbul’da kumar bağımlısı oranı %11,3 olarak tespit edilmiştir. Ayrıca elektronik şans/bahis oyunları platformlarına ait sosyal medya resmi hesaplarının, bahis/şans oyunu oynayanlar tarafından takip edilmesi ile kumar bağımlılık düzeyleri arasında anlamlı bir ilişki bulunmuştur. Cinsiyet, gelir düzeyi ve eğitim seviyesi ile kumar bağımlılığı arasında herhangi bir ilişki bulunamamıştır. Tüm veriler SPSS 22 yazılımı ile analiz edilmiştir. Ölçeğe ait tüm sonuçlar araştırma bölümünde yer almaktadır. Elinizdeki bu çalışmaya, yapılan araştırmanın yanı sıra, söz konusu kavramların literatürsel bilgileri de eklenmiştir. Elde edilen tüm veriler ile söz konusu kavramların geçtiği alanlara bilimsel katkı sağlanmak amaçlanmaktadır.
Yazar isimleri: ['Özgün Arda KUŞ', 'Özge UĞURLU AKBAŞ']
Yayın Yılı: 28 Haziran 2022
Dergi ismi: Kastamonu İletişim Araştırmaları Dergisi
Yayın sayfa url: https://dergipark.org.tr/tr/pub/kiad/issue/70627/1103298
Yayın pdf linki: https://dergipark.org.tr/tr/download/article-file/2373661
