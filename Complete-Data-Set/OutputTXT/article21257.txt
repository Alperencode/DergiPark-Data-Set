Makale Başlığı: SAĞLIK ALANINDA ÖĞRENİME YENİ BAŞLAYAN ÜNİVERSİTE ÖĞRENCİLERİNDE BENLİK SAYGISI DÜZEYİ VE İLİŞKİLİ ETMENLER
Özet: Amaç: Benlik saygısı, kişinin kendine saygı ve güven duyması, kendini benimseyip değer vermesi, kendini olumlu ve sevilmeye değer bulması gibi pek çok kavramla ifade edilmektedir. Bu çalışmada sağlık alanında öğrenime yeni başlayan üniversite öğrencilerinin benlik saygısı düzeyinin ve etkileyen etmenlerin belirlenmesi amaçlanmıştır. Geleceğin sağlık çalışanlarının benlik saygsını etkiyen etmenlerin öğrenime yeni başladığı dönemde saptanarak, multidisipliner bir yaklaşımla sorunlara yönelik çözümler aranması bakımından bu çalışma yol göstericidir.Gereç ve Yöntem: Kesitsel tipteki araştırmanın evreni Dokuz Eylül Üniversitesi Tıp Fakültesi, Fizik Tedavi ve Rehabilitasyon Yüksekokulu(FTRYO) ve Sağlık Hizmetleri Meslek Yüksekokulu birinci sınıf öğrencilerinden oluşmaktadır. Araştırmada örneklem seçimi yapılmaksızın evrenin (N=1039) tamamına ulaşılması hedeflenmiştir. Veriler literatürden yararlanılarak oluşturulan bir anket ve Rosenberg Benlik Saygısı Ölçeği’yle toplanmıştır. Araştırmaya 836 öğrenci katılmıştır.Bulgular: Araştırmaya katılan öğrencilerin %82,5’inin benlik saygısı yüksektir. FTRYO’unda okuyan ve çocukluğunda köyde yaşayan öğrencilerin benlik saygısı düzeyinin daha yüksek olduğu belirlenmiştir (p<0,05). Öğrencilerin bireysel gelir ve sağlık durumu algısı, anne-babasının öğrenim düzeyi, babasının çalışma durumu, anne-babasının birlikte yaşama durumu ve ailesinin ekonomik durumu algısı ile yüksek benlik saygısı arasında anlamlı ilişki bulunmuştur (p<0,05). Öğrencilerin beden kütle indeksi arttıkça benlik saygısı anlamlı olarak azalmaktadır (p<0,05). Alkol kullanmayan, ailesiyle ve arkadaşlarıyla sosyal ilişkisi iyi olan, sosyal medya sitelerinde zaman geçirmekten mutlu olan öğrencilerin benlik saygısı düzeyi daha yüksektir (p<0,05). Sonuç: Öğrencilerin bazı sosyodemografik, ailesel ve antropometrik özellikleri, ailesiyle, arkadaşlarıyla ve sosyal medya ile olan olumlu ilişkisi benlik saygısı düzeyini etkilemektedir. Öğrencilerin benlik saygısını etkileyen yaşam tarzı ve sosyal sorunların çözümlenmesi için ruh sağlığını koruyucu bir eğitim ortamı oluşturulması ve sosyal destek sağlanması önerilmektedir.
Yazar isimleri: ['Beste YILDIRIM', 'Ceren YILDIZ', 'Leyla YILDIZ', 'Umut YILDIRIM', 'Alper YILMAZ', 'Ayla AÇIKGÖZ']
Yayın Yılı: 30 Mart 2022
Dergi ismi: Tıp Fakültesi Klinikleri Dergisi
Yayın sayfa url: https://dergipark.org.tr/tr/pub/atk/issue/70638/1085297
Yayın pdf linki: https://dergipark.org.tr/tr/download/article-file/2299909
