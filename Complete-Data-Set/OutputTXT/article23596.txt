Makale Başlığı: Tarımda Fiyat Analizi
Özet: Ürün fiyatları, fiyat oranları, fiyat değişiklikleri ve fiyatların bağlı olduğu faktörler tarım ürünleri pazarlamasının en önemli konuları arasındadır. Tarım ürünlerinin fiyatları; üreticilerin gelir seviyesini belirler, tüketicilerin gıda maddeleri harcamalarını, tarım ürünlerini pazarlayanların ve spekülatörlerin kârlarını ve ihracat gelirlerini etkiler. Ekonomik büyüme ve gelişmeye etkisinden dolayı hükümetler, tarım ürünlerinin iç ve dış fiyatlarını düzenleyici kapsamlı politika ve programlar üretirler. Tarım ürünlerinin fiyatları, üretici ve aracıların gelirleri üzerinde çok etkili olduğundan, hazırlanan politika ve programların içeriği çok önemlidir. Bu araştırmada, aynı tarım ürününün farklı pazarlarda, farklı fiyatlarla satılmasının sebepleri ve fiyat analizleri ile kaliteye bağlı fiyat değişmeleri ve hükümet programlarının fiyat üzerindeki etkileri üzerinde durulacaktır. Açıklamalara Pazar tanımı ile başlanacak, mevcut arz ve talep şartları altında denge fiyatının oluşması bunu izleyecektir. Arz ve talep şartlarının mevsimlere bağlı olarak değişmesinin fiyatlara yansıması, depolama masraflarının fiyatlara etkisi ve fiyat dalgalanmaları incelendikten sonra iki bölgeli basit bir ticaret modeli yardımı ile arz ve talep fonksiyonları kullanılarak bölgeler arası fiyat farklarının nasıl oluştuğu açıklanacaktır. Ürünlerin standardizasyonu ve derecelendirmenin tüketicilere sağlayacağı yararlar, ürün kalitesi ve fiyat arasındaki ilişki, hedonik fiyatlar üzerinde durulan konular arasındadır.  Araştırmanın sonunda, fiyata ilişkin problemlerin çözümünde hükümet programlarının rolü üzerinde de durulacaktır.
Yazar isimleri: ['Hatice DİLAVER', 'Fatih Kamil DİLAVER']
Yayın Yılı: 15 Ağustos 2022
Dergi ismi: Palandöken Journal of Animal Sciences Technology and Economics
Yayın sayfa url: https://dergipark.org.tr/tr/pub/paste/issue/72183/1162502
Yayın pdf linki: https://dergipark.org.tr/tr/download/article-file/2598169
