Makale Başlığı: Reconfiguring the Android in “The Electric Ant” by Philip K. Dick
Özet: Philip K. Dick, kuramsal denemeleri ve edebi anlatılarında teknolojinin yükselişi ve insan üzerindeki olumsuz etkilerine dair, özellikle teknolojinin insanın gerçeklik algısına, davranışlarına ve öznelliklerine etkileri ve çoğunlukla da insani olmayan sonuçlar yaratma noktasındaki tekinsiz bir dizi endişeyi öne çıkarır. Bu etkiler, Dick’in irdelediği insan ve makine arasındaki tutarsız ikilik aracılığıyla android karakterlerinde vücut bulur. Android yaratımında Dick çok katmanlı bir mecaz ortaya çıkarır. En önemlisi ise, android, diğer davranışsal özelliklerin yanı sıra, ruhu irade özgürlüğünün, bağımsızlığın, isyankarlığın ve duyguyu hissetme ve ifade etme yetisine sahipliğin toplu bir tezahürü olan “özgün insan”ın karşı tezidir. Ek olarak, android, insanın tasarrufundaki araçlar olarak işlevlerine hapsedilmiş, totaliter sistemler tarafından özgün insanları ruhundan mahrum bırakarak onları da araçlara dönüştürmek için kullanılan teknoloji üzerindeki gelenekselci görüşleri ortaya çıkarır. Dick’in andronizasyon olarak tanımladığı bu araçsallaştırma süreci özellikle kapitalist düzen tarafından gerçeklik alımlaması ve öznelliği tahakküm altında tutarak insan davranışlarını manipüle etmek maksadıyla da kullanılmaktadır. Dick’e göre andronizasyon, gerçekliğin kendisi de bir inşa olduğu ve verili olmadığı için mümkündür. Dick’in savına göre ideolojiler, bu inşanın sağladığı imkanlardan istifade ederek teknolojiyi, sahte gerçeklikler ve öznellikler yaratıp insana dayatmak ve bu sayede insanı özgünlük sanrılarına hapsetmek için kullanır. Dahası, bu sahte gerçeklikler aracılığıyla ideolojiler insanı, iktidar odaklı çıkarlarına hizmet etmeleri adına makine benzeri yaratıklara dönüştürür. Tüm bu ve benzeri fikirler Dick’in seçili kısa öyküsü “The Electric Ant”te (1987) yaygın biçimde yer almaktadır. Öz var edim teorisinin temel tematik savlarına ve Martin Heidegger’in teknolojiye yaklaşımına dayanarak bu çalışma, Dick’in kariyeri boyunca konu ettiği ve üzerinden android mecazına yeniden şekil vermeye uğraştığı sorunsalları irdelemeyi amaçlamaktadır. Sonuç olarak bu çalışma, kısa öyküyü bu kuramsal çerçeveler bağlamında çözümleyerek, Dick’in baş karakteri olan android Garson Poole’u ele alış biçimini ve nihayetinde, ideolojinin tasarrufundaki edilgen bir araç olmaktan öte insanın özgünlüğünü savunma yetisine sahip olan bir isyankar android imgesini yeniden inşasını incelemeyi amaçlamaktadır.
Yazar isimleri: ['Jian IBRAHİM']
Yayın Yılı: 1 Aralık 2021
Dergi ismi: International Journal of Media Culture and Literature
Yayın sayfa url: https://dergipark.org.tr/tr/pub/ijmcl/issue/69276/996179
Yayın pdf linki: https://dergipark.org.tr/tr/download/article-file/1977215
