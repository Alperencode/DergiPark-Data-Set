Makale Başlığı: Toxocara cati ile Doğal Enfekte Kedilerde Fenbendazol+Pyrantel Pamoate ve Praziquantel Kombinasyonunun Etkinliğinin Belirlenmesi
Özet: Bu çalışmada Toxocara cati ile doğal enfekte kedilerde fenbendazol (50 mg/kg), pyrantel pamoate (20 mg/kg) ve praziquantel (5 mg/kg) kombinasyonunun etkinliğinin belirlenmesi amaçlanmıştır. Çalışmaya dahil edilecek kedilerin belirlenebilmesi amacıyla kliniğe getirilen ve enfeksiyondan şüphelenilen hayvanlardan alınan dışkılar önce doymuş tuzlu su flotasyon yöntemiyle incelenmiştir. Daha sonra T. cati yönünden pozitif bulunan kedilerdeki enfeksiyon yükünü belirlemek için Mc Master yöntemi uygulanmıştır. Gram dışkıdaki yumurta sayısı (EPG) 250 ve üzeri olan toplam 10 kedi çalışmaya dahil edilmiştir. Tedavi öncesinde bu kedilerden dışkı alınarak EPG değerleri belirlenmiş ve canlı ağırlıklarına göre tablet formundaki fenbendazol+ pyrantel pamoate ve praziquantel kombinasyonu oral yolla verilmiştir. Kediler çalışma süresince klinikte ayrı bir bölmede barındırılmış ve gözlem altına alınmıştır. Tedaviden sonraki 7, 14 ve 21. günlerde bu kedilerden tekrar dışkı alınarak EPG değerleri belirlenmiştir. Tedavi edilen on kediden sekizinin dışkılarında 7, 14 ve 21. günlerde T. cati yumurtalarına rastlanılmamıştır. Ancak bir kedide 14 ve 21. günlerde, bir kedide de tedavi sonrasındaki her üç örnekleme gününde yapılan dışkı muayenesinde yumurtalara rastlanmıştır. Tedaviden sonraki örnekleme zamanlarının hepsinde de (7, 14, 21) ilacın etkinliği %98’in üzerinde bulunmuştur. Bununla birlikte iki kedinin dışkısında parazit yumurtalarının tespit edilmiş olması göz ardı edilmemelidir. Bu nedenle bu antihelmintik kombinasyonuyla yapılacak olan tedavilerinden 7-14 gün sonra dışkı muayenesi yapılarak tedavinin etkinliği gözlenmeli ve gerekirse tedavi tekrarlanmalıdır.
Yazar isimleri: ['Hakkı Seçkin ÇETİN', 'Ömür ÖZERHUN', 'Faruk KÜÇÜKYILDIZ']
Yayın Yılı: 15 Mayıs 2022
Dergi ismi: Harran Üniversitesi Veteriner Fakültesi Dergisi
Yayın sayfa url: https://dergipark.org.tr/tr/pub/huvfd/issue/69895/1021165
Yayın pdf linki: https://dergipark.org.tr/tr/download/article-file/2071757
