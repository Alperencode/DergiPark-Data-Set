Makale Başlığı: ÖZEL EĞİTİM MESLEK OKULLARI ÖĞRETİM PROGRAMLARININ UYGULANMASI SIRASINDA KARŞILAŞILAN GÜÇLÜKLERİN ÖĞRETMEN GÖRÜŞLERİNE GÖRE İNCELENMESİ
Özet: Bu çalışmanın amacı, Özel Eğitim Meslek Okullarında öğrenim gören hafif düzey zihinsel engelli/otizmli öğrencilere uygulanan öğretim programlarının uygulanması sürecinde karşılaşılan güçlüklerin öğretmenlerin görüşleri doğrultusunda incelenmesidir. Araştırmanın yöntemi nitel araştırma yöntemlerinden biri olan ‘Yarı Yapılandırılmış Görüşme Yöntemi’dir. Bu nedenle araştırmaya ait verilerin toplanması için Yarı Yapılandırılmış Görüşme Formları geliştirilmiştir. Çalışmaya ait veriler Konya ve Bartın il merkezinde yer alan Özel Eğitim Meslek Okulları’nda görev yapmakta olan 25 öğretmenden, yarı yapılandırılmış görüşmeler yapılarak toplanmıştır. Bu görüşmeler 2019-2020 eğitim-öğretim yılının güz döneminde gerçekleştirilmiş ve katılımcılara uygulanan öğretim programlarına yönelik 5 açık uçlu soru yöneltilmiştir. Elde edilen veriler içerik analizi yöntemine göre analiz edilmiştir. Veri analiz sonuçlarına göre öğretmenler; uygulanan programı genellikle yetersiz bulmakta, bu yetersizliğin en önemli nedeninin ise programlardaki kazanımların öğrencileri günlük hayata hazırlayamaması olarak belirtmektedirler. Programdaki kazanımların öğrencilere uygunluğu konusunda ise öğretmenler; görünüşte kazanımların öğrencilere uygun olduğunu ancak bu kazanımların öğrencilerin birçoğuna kazandırılamadığını ifade etmektedirler. Kazanımlarda yapılması gereken değişiklikler konusuna ise çoğu öğretmen; öğrenciyi hayata hazırlayacak şekilde düzenlenmeler yapılması gerektiğini ve bununla birlikte Sosyal Hayat dersi için kazanımların geliştirilmesi gerektiğini düşünmektedirler. Programın uygulanması sırasında yaşanan güçlükler sorusuna ise, öğretmenlerin birçoğu; öğrencilerin seviyelerinin oldukça farklı olması, öğrenci hazır bulunuşluklarının yetersiz olması, fiziki ortam ve materyal eksikliği gibi nedenlerin uygulamayı olumsuz yönde etkilediğini belirtmişlerdir. Bireyselleştirilmiş Eğitim Planı’nın (BEP) uygulanması ile ilgili olarak ise, tüm sınıfa farklı BEP uygulanmasının başarıyı düşürdüğünü söyleyen öğretmenlerle birlikte, BEP’i faydalı bulan öğretmenlerin de bulunduğu görülmektedir.
Yazar isimleri: ['Hakan SARI', 'Abdurrahman GÜRBÜZ']
Yayın Yılı: 30 Aralık 2021
Dergi ismi: Turkish Special Education Journal: International
Yayın sayfa url: https://dergipark.org.tr/tr/pub/tseji/issue/67609/922753
Yayın pdf linki: https://dergipark.org.tr/tr/download/article-file/1720397
