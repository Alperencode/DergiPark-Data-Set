Makale Başlığı: BİPOLAR BOZUKLUK TANILI HASTALARDA AYRILIK KAYGISI İLE YAŞAM KALİTESİ ARASINDAKİ İLİŞKİNİN DEĞERLENDİRİLMESİ
Özet: AMAÇ: Ruhsal bozukluklarda komorbidite varlığı, psikososyal işlevselliğin yitimine, yaşam kalitesinde azalmaya, hastalığın seyrinin ve tedavisinin olumsuz yönde etkilenmesine neden olmaktadır. Çalışmamız, bipolar bozukluk hastalarında ayrılık kaygısı belirtilerinin yaşam kalitesiyle ilişkisini incelemek amacıyla yapılmıştır.GEREÇ VE YÖNTEM: Araştırmaya Kasım 2016 - Mayıs 2017 tarihleri arasında, Derince Eğitim ve Araştırma Hastanesi Psikiyatri Polikliniği’ne ayaktan başvuran bipolar bozukluk tanısı alıp en az iki ay atak geçirmemiş remisyon evresinde olan 18 - 65 yaş arası 104 hasta dâhil edilmiştir. Veriler, araştırmacı tarafından hazırlanan Görüşme Formu ile Ayrılık Kaygısı Belirti Envanteri (AKBE), Yetişkin Ayrılık Kaygısı Ölçeği (YAKÖ) ve Yaşam Kalitesi Ölçeği Kısa Form 36 (SF-36) kullanılarak toplanmıştır. Veriler bağımsız t testi, Kruskal Wallis, Mann Whitney U, ANOVA ve Pearson korelasyon testleri ile değerlendirilmişlerdir.BULGULAR: AKBE toplam puanı ile SF-36’nin fiziksel sağlık bileşenleri ve ruhsal sağlık (r=-0,30 p=0,001) alt boyut puanları arasında istatistiksel olarak anlamlı negatif yönde zayıf ilişki saptanmıştır. YAKÖ ile SF-36’nın fiziksel fonksiyon (r=-0,44 p<0,001) ve ağrı (r=-0,45 p<0,001) alt boyutları arasında ise negatif yönde orta düzeyde ilişki saptanmıştır. YAKÖ ile AKBE toplam puanı (r=0,79 p<0,001) arasında istatistiksel olarak anlamlı pozitif yönde iyi düzeyde ilişki saptanmıştır.SONUÇ: Bipolar bozukluk hastalarında hem çocukluk döneminde hem yetişkinlik döneminde yaşanan kaygı belirtileri yaşam kalitesini olumsuz etkilemektedir. Literatürde bipolar bozukluk ile ayrılık kaygısı bozukluğunu birlikte ele alan çalışma sayısı oldukça az olduğu için bu alanda daha fazla araştırmaya ihtiyaç duyulmaktadır.
Yazar isimleri: ['Gülnur GÖZEL ŞAHİN', 'Gülgün DURAT', 'Soykan ŞAHİN']
Yayın Yılı: 17 Ekim 2022
Dergi ismi: Kocatepe Tıp Dergisi
Yayın sayfa url: https://dergipark.org.tr/tr/pub/kocatepetip/issue/72939/873502
Yayın pdf linki: https://dergipark.org.tr/tr/download/article-file/1552637
