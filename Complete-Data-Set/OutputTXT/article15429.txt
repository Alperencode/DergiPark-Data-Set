Makale Başlığı: Akciğer Kanseri Tanılı Hastalarda Çevresel ve Mesleki Risk Faktörlerinin Değerlendirilmesi:  Bir Olgu Kontrol Çalışması
Özet: Giriş: Akciğer kanseri, dünyada en sık görülen kanser türüdür. Sigara gibi temel etmenin dışında birçok etkenin patofizyolojide yer almaktadır. Bu çalışma ile akciğer kanseri için mesleki ve çevresel maruz kalım özelliklerin değerlendirilmesi amaçlanmıştır. Yöntemler: Çalışmamız kesitsel olgu/kontrol çalışmasıdır. Ocak 2009 ve Mart 2014 tarihleri arasında primer akciğer kanseri almış 57 kadın, 572 erkek toplam 629 olgu ve 219 gönüllü olgu seçimi yapılmadan dahil edilmiştir. Olguların sosyodemografik bulguları, çevresel ve mesleksel maruziyet oluşturacak etkenleri, spesifik maruz kalımları (asbest, silika, kimyasal ve organik madde), tütün kullanım öyküleri değerlendirilmiştir. Çoklu Değişkenli Lojistik Regresyon analizi kullanılarak grupları birbirinden ayırt etmede en fazla belirleyiciliği olan risk faktörleri tespit edildi. Bulgular: Olgular ile kontrol grubu arasında yaş, cinsiyet, eğitim durumu, gelir açısından fark yoktu. Sigara içme durumu ve paket yıl kontrol grubuna göre yüksek izlendi (p<0.001). Mesleki ve çevresel asbest maruz kalımı, iç ortam hava kirliliği (biomass ve radon), egzoz gazı, organik toz, silika, tarım ilacı ve metal dumanı gibi mesleksel risk faktörlerine olan maruziyet anlamlı düzeyde daha yüksekti (p<0,001). Lojistik regresyon analizinde meyve tüketmeme (p<0,001, OR:21,998, %95 CI=8,408-57,552), tarım ve hayvancılıkla uğraşmak (p=0,007, OR:5,158, %95 CI=1,571-16,934), işçi olmak (p=0,013, OR:6,751, %95 CI=1,494-30,504), tütün kullanımı (p=0,033, OR:1,782, %95 CI=1,09-3,029) ve tütün kullanım miktarı (p<0,001, OR:1,053, %95 CI=1,038-1,069) bağımsız risk faktörleri olarak saptandı. Sonuç: Akciğer kanseri etiyolojisinde tütün kullanımı, artmış tütün kullanım miktarı, meyve tüketmeme, işçi olmak ve tarım hayvancılıkla uğraşmak bağımsız birer risk faktörü olarak bulunmuştur. Akciğer kanserinin etiyolojisinde yeri olabilecek çeşitli risk faktörlerinin saptanması önleyici hekimlik alanında ve taramada kullanım yeri bulması açısından önemlidir.
Yazar isimleri: ['Nur Şafak ALICI', 'Cebrail ŞİMŞEK']
Yayın Yılı: 27 Eylül 2022
Dergi ismi: Turkish Journal of Clinics and Laboratory
Yayın sayfa url: https://dergipark.org.tr/tr/pub/tjcl/issue/72717/1125564
Yayın pdf linki: https://dergipark.org.tr/tr/download/article-file/2464640
