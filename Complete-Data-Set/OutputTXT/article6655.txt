Makale Başlığı: Terör Olaylarının Ticari Küreselleşmeye Etkisi: Türkiye Örneği
Özet: Güvenli bir ortam, tüm faaliyetlerde olduğu gibi, piyasaların da etkin işleyebilmesi için gerekli olan asgari bir koşuldur. Tarihin ilk dönemlerinden bu yana en temel ihtiyaçlardan birisi olan güvenlik meselesi, soğuk savaş sonrası dönemde küreselleşmeye paralel bir şekilde dönüşüme uğramıştır. Güvenlik endişeleri devlet-devlet düzeyinden, birey-devlet ve örgüt-devlet boyutuna evrilmiştir. Bu yeni süreçte uluslararası toplumu ilgilendiren en önemli güvenlik problemleri; yasadışı göçler, siber saldırılar, salgın hastalıklar ve ulusal ve uluslararası terörist faaliyetlerden kaynaklanmıştır. Yeni güvenlik konseptinde en dikkat çeken tehdit ise, özellikle 11 Eylül sonrasında, terörist faaliyetler olmuştur. Görünür ve görünmez tüm sınırları ortadan kaldıran küreselleşme olgusunun bu özelliği terör olayları ile sorgulanır hale gelmiştir. Ticari küreselleşmeye uyum sağlamak açısından, terörist faaliyetlerin etkili olup olmadığının incelendiği bu çalışmada, 1980-2017 yılları arasında Türkiye’de meydana gelen terör olayları ile dış ticaret hacmi arasındaki ilişki ARDL sınır testi ile incelenmiştir. Çalışma Türkiye özelinde bu değişkenleri kullanan tek çalışma olması bakımından diğerlerinden ayrışmaktadır. Analiz sonucunda dış ticaret ile terör olayları arasında uzun dönemli eşbütünleşme ilişkisi tespit edilememiştir. Terörün küresel ticari ilişkileri etkileyen bir unsur olduğu hipotezi dış ticaret bağlamında doğrulanamamıştır.
Yazar isimleri: ['Taner TÜMER']
Yayın Yılı: 29 Haziran 2022
Dergi ismi: Güvenlik Çalışmaları Dergisi
Yayın sayfa url: https://dergipark.org.tr/tr/pub/gcd/issue/70759/992577
Yayın pdf linki: https://dergipark.org.tr/tr/download/article-file/1962857
