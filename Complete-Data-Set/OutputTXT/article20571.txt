Makale Başlığı: Tahkimde Çevrimiçi Duruşmalar ve Çevrimiçi Duruşmaların Hukuki Dinlenilme Hakkı ve Tarafların Eşitliği İlkeleri Bağlamında Değerlendirilmesi
Özet: Çevrimiçi, online ya da sanal duruşmalar (virtual hearings) katılımcıların fiziksel olarak bir arada olmadığı, dijital platformlar üzerinden bir araya geldikleri duruşmalardır. Tahkim dünyası için çevrimiçi duruşma kavramının yeni bir kavram olduğu söylenemez. COVID-19 virüsü nedeniyle 11 Mart 2020 yılında tüm dünyada salgın (pandemi) ilan edilmesi üzerine tahkim merkezleri de harekete geçmiştir. Tahkim süreçlerinin ertelenmemesi ve herhangi bir gecikmeye neden olunmaması amacıyla pek çok tahkim merkezi ortak bir bildiri yayınlamıştır. Bu bildiriyle tahkim kurumları, uluslararası tahkimin salgın sürecinde istikrarlı ve öngörülebilir bir şekilde devam etmesini sağlamak ve derdest davaların görülmeye devam etmesi ve tahkim süreçlerinde gereksiz gecikmelerin önlenmesi maksadıyla tarafları ve hakem heyetlerini tahkim kuralları ve dava yönetim tekniklerini tam anlamıyla kullanmaya davet etmişlerdir. Çevrimiçi duruşmalar ile adil yargılanma hakkı arasındaki ilişki yadsınamaz. Türk hukuku açısından hukuki dinlenilme hakkı ve tarafların eşitliği ilkeleri hem Avrupa İnsan Hakları Sözleşmesi (AİHS)’nin 6 ncı maddesinde, hem de Anayasamızın 36 ncı maddesinde adil yargılanma hakkı bağlamında teminat altına alınmıştır. Bu çerçevede çevrimiçi duruşmalar adil yargılanma hakkı kapsamında değerlendirilmelidir. Hakemler yargılamayı tarafların ve ilgililerin duruşmaya katılım hakkına ve eşitlik ilkesine, hukuki dinlenilme hakkına uygun olarak yürüteceklerdir. Bu çerçevede çalışmada öncelikli olarak çevrimiçi duruşmalar genel hatlarıyla kurumsal tahkim merkezi uygulamaları da dikkate alınarak anlatılmış ve sonrasında hukuki dinlenilme hakkı ve tarafların eşitliği ilkeleri bağlamında tahkim yargılamasında çevrimiçi duruşma yapılmasının hakem kararının akıbeti üzerindeki etkileri değerlendirme konusu yapılmıştır.
Yazar isimleri: ['Atike Eda MANAV ÖZDEMİR', 'Belkis VURAL ÇELENK']
Yayın Yılı: 29 Haziran 2022
Dergi ismi: Public and Private International Law Bulletin
Yayın sayfa url: https://dergipark.org.tr/tr/pub/ppil/issue/67916/905042
Yayın pdf linki: https://dergipark.org.tr/tr/download/article-file/1669190
