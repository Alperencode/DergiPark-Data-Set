Makale Başlığı: Cevher es-Sıkıllî’nin Mısır’i Ele Geçirmesi ve Mısır’daki Faaliyetleri
Özet: Mısır, tarihin ilk dönemlerinden itibaren sahip olduğu zenginlikler ve konumu itibariyle birçok işgalci gücün hedefinde yer almıştır. Kuzey Afrika’da Şiî bir devlet kurmuş olan Fâtımîler de kuruldukları andan itibaren mezheplerini yaymak için İslam dünyasına açılan bir kapı olarak gördükleri Mısır’ı ele geçirmeyi hedeflediler. Mısır’ın Fâtımîler tarafından alınması Muiz-Lidînillâh döneminde aslen Sicilyalı bir köle olan ve zekâsı ile vezirliğe kadar yükselmiş olan Cevher es-Sıkıllî tarafından gerçekleştirildi. Böylece Fâtımîlerin yeni yönetim merkezi olacak Mısır’da iki yüz yıldan fazla sürecek olan Fâtımî hâkimiyeti başlamış oldu. Halife gelene kadar Mısır’ın mutlak hâkimi olan Cevher, Fâtımî hâkimiyetini kalıcı kılmak ve Fâtımîlerin mensup olduğu İsmaili mezhebini Mısır’da yaymak için bir takım icraatlerde bulundu. Cevher ilk olarak Mısır’ın ve Fâtımîlerin yeni yönetim merkezi olacak Kahire şehrinin inşasına başladı. Ardından Mısır’daki ilk Şiî cami olan el-Ezher’i inşa etti. Cevher ayrıca devlet işlerini öğrenmeleri için Mağribli Şiîleri devlet kademelerinde Sünnilerin yanında görevlendirdi. Vergi sistemini baştan düzenleyerek gelirlerin artmasını sağladı ve uzun süredir Mısır’ı etkisi altına almış olan kuraklığın etkilerini en aza indirmek için bir dizi tedbir aldı.
Yazar isimleri: ['Ercan CENGİZ']
Yayın Yılı: 14 Temmuz 2022
Dergi ismi: İhya Uluslararası İslam Araştırmaları Dergisi
Yayın sayfa url: https://dergipark.org.tr/tr/pub/ihya/issue/71248/1105213
Yayın pdf linki: https://dergipark.org.tr/tr/download/article-file/2381143
