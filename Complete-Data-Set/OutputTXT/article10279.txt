Makale Başlığı: EMILE ZOLA’NIN NANA ESERI ILE HÜSEYIN RAHMI GÜRPINAR’IN MÜREBBIYE ESERLERI ÜZERINE KARŞILAŞTIRMALI BIR İNCELEME
Özet: Toplumlarda cinsiyet rollerinin dağılımı geçmişten bugüne geleneksel yapısını korumaktadır. Bireyler tarafından cinsiyet rollerinin algılanışı sosyolojik yapının getirisi olduğu gibi, özümsenen bu roller bireylerin psikolojik yapılarını da ilgilendirmektedir. Bu çalışmada Émile Zola’nın Nana eseri ile Hüseyin Rahmi Gürpınar’ın Mürebbiye eseri mercek altına alınacaktır. Metinlerdeki bilinen toplumsal cinsiyet rollerinin dışına çıkan karakterlerin, sosyolojik yapının etkisi altında kalan ruh halleri irdelenecektir. Toplumsal cinsiyet faktörünün yanı sıra karakterlerin olaylar karşısındaki ruhsal durumları da dile getirileceği için bu çalışmada eserlere, sosyolojik eleştiri ve psikanalitik eleştiri yöntemleri kullanılarak, eklektik inceleme yöntemiyle yaklaşılacaktır.Çalışmanın sınırlılığını, Nana ile Mürebbiye oluşturmaktadır. İki eser de, birbirine yakın dönemde yaşamış ve natüralist olan yazarlar tarafından kaleme alınmış olmakla beraber, bilindik toplumsal cinsiyet rollerine uymayan karakterlerin arasındaki ilişkileri ve gücün el değiştirmesi fikrini içermektedir. Zola, Fransız toplumunun modernleşme sürecindeki buhranını Nana’da, toplumsal cinsiyet rollerinin, bireyselliğin de ön plana çıkmasıyla kökten değişimi üzerinden aktarırken, Gürpınar, Mürebbiye’de yine benzer şekilde Türk toplumunun modernleşmeyi batılılaşmak olarak ele alışını ve bu durumun yarattığı mevcut toplumsal değerlere yönelik bir yabancılaşma halini ve toplumsal cinsiyet rolleri açısından değişimini göstermektedir. Çalışmada, eserlerin geçtiği dönemlerde, bireylerin toplumsal cinsiyet rollerine bir başkaldırısının söz konusu olduğu ve bunun yalnızca kadının değişimi değil, erkeğin de değişimini içermekte olduğu sonucuna ulaşılacaktır.
Yazar isimleri: ['Zeynep KÖSTELOĞLU']
Yayın Yılı: 15 Aralık 2022
Dergi ismi: KARE
Yayın sayfa url: https://dergipark.org.tr/tr/pub/kare/issue/73727/1141823
Yayın pdf linki: https://dergipark.org.tr/tr/download/article-file/2530545
