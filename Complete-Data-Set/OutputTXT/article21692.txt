Makale Başlığı: UYKU BRUKSİZMİ OLAN MİYOFASYAL TEMPOROMANDİBULAR DİSFONKSİYON TANILI HASTALARDA MANUEL TEDAVİ İLE SPLİNT TEDAVİSİNİN KARŞILAŞTIRILMASI
Özet: Amaç: Çalışmada, uyku bruksizmin (SB) eşlik ettiği myofasyal temporomandibular disfonksiyonu (M-TMD) olan kadın hastalarda, manuel tedavinin temporomandibular ağrı, eklem açıklığı, çenenin fonksiyonellik düzeyi, uyku kalitesi ve hasta memnuniyeti üzerine etkisini incelemek ve splint tedavisi ile etkinliğini karşılaştırmak amaçlandı.Yöntem: M-TMD tanılı, 18-50 yaş arası 29 kadın hasta, basit rastgele örnekleme yöntemi ile Manuel Tedavi (MT; n:15) ve Splint Tedavi (ST; n:14) olarak iki gruba ayrıldı. Tüm hastalara bruksizm ve etkileri üzerine eğitim ve ev egzersizi verildi. ST grubundaki bireylerden stabilizasyon splintini bir ay süre ile kullanmaları istendi. MT grubuna, temporomandibular eklem (TME) ve servikal bölgeye eklem ve yumuşak doku mobilizasyonlarını içeren haftada 2 seans 45 dk süreyle, toplam 8 seans tedavi uygulandı. Ağrı şiddeti, semptomlar, TME açıklığı, çene fonksiyonellik düzeyi, uyku kalitesi ve hasta memnuniyeti değerlendirildi. Değerlendirmeler 4 hafta sonunda tekrarlandı ve tedavi öncesi bulgular ile karşılaştırıldı. Sonuçlar: Her iki grupta kendi içinde ağrı, TME hareket açıklığı ve uyku kalitesinde istatistiksel olarak anlamlı fark bulundu (p<0,05). Grupların karşılaştırılmasında ağrı, TME hareket açıklığı değerleri ile uyku kalitesinde MT grubu lehine anlamlı sonuçlar alındı (p<0,05). Hasta memnuniyet ölçümlerinde, genel memnuniyet, kişilerarası tutum, sağlık hizmetleri skor ortalaması ile genel memnuniyet total puanı MT grubu bireylerinde anlamlı olarak daha yüksek bulundu (p<0,05).Tartışma: MT ve ST uygulamaları bruksizmin eşlik ettiği M-TMD’si olan hastalarda etkili bulundu, ancak grupların karşılaştırılmasında MT yönteminin ST’ye göre daha etkili olduğu tespit edildi. M-TMD’u olan hastalarda splint tedavisi ile manuel tedavinin birlikte uygulanması tedavi etkinliğini önemli ölçüde arttırabilir.
Yazar isimleri: ['Süreyya DAMAR ÖRENLER', 'Ayşenur TUNCER']
Yayın Yılı: 20 Ağustos 2022
Dergi ismi: Türk Fizyoterapi ve Rehabilitasyon Dergisi
Yayın sayfa url: https://dergipark.org.tr/tr/pub/tjpr/issue/73135/1027272
Yayın pdf linki: https://dergipark.org.tr/tr/download/article-file/2095200
