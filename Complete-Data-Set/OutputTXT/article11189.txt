Makale Başlığı: Pandemi (COVID-19)'nin dünya su ürünleri sektörü üzerine etkilerinin SWOT analizi yaklaşımı ile değerlendirilmesi
Özet: Bu çalışmada 2019-Aralık itibariyle dünyayı etkisi altına almaya başlayan pandeminin dünya su ürünleri sektörüne etkileri SWOT analizi (fırsatlar, faydalar ve tehditler) ile değerlendirilmiştir. Bu konuda daha önce yapılan çalışmalar belirli anahtar kelimeler (COVID-19, pandemic, coronavirus, fishing, fisheries) kullanılarak taranmış ve toplam 33 çalışma listelenmiştir. Daha önceki çalışmalar FAO tarafından belirlenen alt alanlara (kıtalara) göre sınıflandırılmıştır. Pandeminin sektör üzerindeki etkileri kıtalara göre belirlenmeye çalışılmıştır. Buna göre küresel ölçekteki tehditlerin; arz-talep dengesizlikleri, restoranların kapanması, depolama yetersizlikleri, plastik kirliliği, sınırların kapanması, yasadışı balıkçılık, sektördeki eşitsizlikler ve sokağa çıkma kısıtlamaları olduğu tespit edildi. Fırsatların; yeni tedarik zincirlerinin oluşturulması, sağlık üzerinde olumlu etkisi olan su ürünleri konusunda farkındalığın artırılması, arz-talep dengesinin oluşturulması, balıkçılara sokağa çıkma kısıtlamalarında çalışma izni verilmesi, pandemi gibi olağanüstü durumlarda kullanılmak üzere kaynak tahsisi, su ürünleri yetiştiriciliğinin geliştirilmesi, ithalat-ihracatın sürekliliği için tedbir alınması, küçük çaplı balıkçılık gibi hassas sektör çalışanlarına ekonomik yardım paketlerinin sağlanması, sektördeki cinsiyetçi anlayışın sınırlandırılarak kadınlara daha fazla fırsat verilmesi ve yasadışı balıkçılığın önlenmesi için kıyı ülkeleri ile iş birliği yapılması olduğu belirlendi. Faydaların ise; kısa vadede aşırı avlanmanın önlenmesi, balık stoklarının korunması, su ekosisteminde endüstriyel kirliliğin azaltılması, küçük yerleşim yerlerinde ekosistem temelli balıkçılık yaklaşımının benimsenmesi ve rekreasyonel balıkçılığın artması olduğu tespit edildi. Bu analiz sonucunda pandeminin olumsuz etkilerini çözmek için doğru ve adil uluslararası iş birlikleri oluşturabileceğimiz anlaşılmıştır. Kazanılan bu tecrübe ile değişen dünyada güvenilir gıda tedarik zincirleri için yeni üretim stratejilerinin geliştirilmesi gerektiği düşünülmektedir.
Yazar isimleri: ['Hüseyin Barış KAYA', 'Mehmet Fatih CAN']
Yayın Yılı: 30 Haziran 2022
Dergi ismi: Marine and Life Sciences
Yayın sayfa url: https://dergipark.org.tr/tr/pub/marlife/issue/69147/1072565
Yayın pdf linki: https://dergipark.org.tr/tr/download/article-file/2249676
