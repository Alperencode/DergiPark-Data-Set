Makale Başlığı: Kumluca İlçesi Mavikent Mahallesi Örtü Altı Biber Üretiminde Mevcut Durum
Özet: Tarım alanlarının amacı dışında kullanılması bir taraftan tarım alanlarının giderek azalmasına sebep olurken diğer yandan ürün miktarında, kalitesinde ve kar oranlarında azalmaya yol açmıştır. Bu sebeplerden dolayı birim alandan alınan verimi ve kaliteyi arttırmak için birçok önlem alınmaktadır. Birim alandan yüksek verim alınmasını sağlayarak küçük alanların marjinal olarak değerlendirilmesine olanak veren örtü altı yetiştiriciliği, aynı zamanda yıl içerisinde düzenli bir işgücü kullanımı sağlaması nedeniyle Türkiye’de gün geçtikçe en önemli tarımsal faaliyetlerden birisi haline gelmiştir. Türkiye’de örtü altı biber yetiştiriciliğinin en yaygın olduğu yerler arasında Akdeniz’in kıyı şeridinde olan Antalya’nın Kumluca, Demre, Finike ve Mersin’in kazanlı bölgeleri bulunmaktadır. Bu çalışmada, Antalya ili Kumluca ilçesi Mavikent Mahallesinde biber üretimi yapan örtüaltı sebze yetiştiricisi işletme sahipleri ile yüz yüze yapılan 90 adet anketten elde edilen veriler değerlendirilmiştir. Araştırma ile işletmeleri tanımlayıcı bilgiler edinmek ve gruplar arasındaki farklılıkları tespit etmek, üreticilerin sosyal katılım ve yeniliklere karşı tutumları ve iyi tarım uygulamalarına yaklaşımlarını irdelemek hedeflenmiştir. Üreticilerin sera yeri seçiminde, dikkat ettikleri en önemli unsurların bol güneş alan verimli topraklar olduğu belirlenmiştir. Araştırma bölgesindeki örtü altı biber yetiştiriciliği yapan çiftçilerin %75’inin yumuşak plastik seralarda üretim yaptıkları, örtüaltı yetiştirme sistemini tercih ederken öncelikle ekonomik ve uzun ömürlü olan sistemleri tercih ettikleri tespit edilmiştir. Üreticilerin başta çarli, sivri, kapya olmak üzere dolma, şili, üçburun, macar çarli ve jalopen gibi birçok çeşit yetiştirdikleri belirlenmiştir. Örtü altı yetiştiricilikte ısıtmada kullandıkları başlıca enerji kaynakları kömür (%67.78), odun (%61.11) ve elektrik (%43.33)’tir.
Yazar isimleri: ['Esra KAPLAN', 'Bilge GÖZENER']
Yayın Yılı: 11 Mayıs 2022
Dergi ismi: Gaziosmanpaşa Bilimsel Araştırma Dergisi
Yayın sayfa url: https://dergipark.org.tr/tr/pub/gbad/issue/69693/1052772
Yayın pdf linki: https://dergipark.org.tr/tr/download/article-file/2172339
