Makale Başlığı: Okul Öncesi Öğretmenlerinin Bilişsel Esneklikleri, Bilinçli Farkındalıkları ve Öz Yeterlikleri Arasındaki İlişkiler
Özet: Bu çalışmanın amacı, okul öncesi öğretmenlerinin bilişsel esneklik düzeyleri, bilinçli farkındalık düzeyleri ve öz yeterlik algıları arasındaki ilişkiyi belirlemek ve bunun yanında okul öncesi öğretmenlerinin bilişsel esneklik ile bilinçli farkındalıklarının okul öncesi öğretmenlerinin öz yeterlik algısını yordayıp yordamadığını belirlemektir. İlişkisel tarama modelinin kullanıldığı araştırmanın çalışma grubunu 2020-2021 eğitim öğretim yılı bahar döneminde görev yapmakta olan 230 okul öncesi öğretmeni oluşturmaktadır. Veri toplama aracı olarak Bilişsel Esneklik Envanteri, “Bilinçli Farkındalık Ölçeği, Okul Öncesi Öğretmenlerinin Öz Yeterlik İnançları Ölçeği ve Kişisel Bilgi Formu kullanılmıştır. Verilerin analizinde Bağımsız Gruplar t testi, tek faktörlü ANOVA, Scheffe, Pearson Korelasyon ve Regresyon Analizi uygulanmıştır. Yapılan analizler sonucunda, okul öncesi öğretmenlerinin bilişsel esneklik, bilinçli farkındalık ve öz yeterliklerinin birbirleri ile pozitif ve anlamlı bir şekilde ilişkili olduğu bulunmuştur. Bunların yanında, öz yeterlik algılarında, büyük çoğunlukla deneyim süresi azaldıkça düşüş yaşandığı dikkati çekmiştir. Buna paralel olarak, 30 yaş üzerindeki öğretmenlerin öz yeterlikleri, 30 yaş ve altındaki öğretmenlerden daha fazla olduğu bulunmuştur. Ayrıca okul öncesi öğretmenlerinin bilişsel esneklik ve bilinçli farkındalıklarının, öz yeterlik algılarını anlamlı düzeyde yordadığı sonucuna varılmıştır. Elde edilen bulgular doğrultusunda eğitimcilere ve araştırmacılara çeşitli önerilerde bulunulmuştur.
Yazar isimleri: ['Aslı BEKİRLER', 'Raziye GÜNAY BİLALOĞLU']
Yayın Yılı: 29 Ekim 2022
Dergi ismi: Ege Eğitim Dergisi
Yayın sayfa url: https://dergipark.org.tr/tr/pub/egeefd/issue/72950/1084301
Yayın pdf linki: https://dergipark.org.tr/tr/download/article-file/2295850
