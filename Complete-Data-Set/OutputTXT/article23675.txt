Makale Başlığı: Batman, Gotham ve İbn Haldûn: Batman Begins’in Siyasal ve Toplumsal Anlatısının İbn Haldûncu Bir Değerlendirmesi
Özet: Sinemanın söylem üretme ve bu söylemleri küresel bir kültüre dönüştürme kabiliyeti olduğu malumdur. Bilhassa popüler kültür unsuru haline gelen çeşitli figürler kullanılarak tesis edilen sinema filmleri, söylemlerini daha etkin bir şekilde iletme imkânı bulur. Bu hususta örnek gösterilebilecek en önemli figürlerden birinin Batman olduğu söylenebilir. 1939’da ortaya çıktığı çizgi romandan itibaren önemli bir popüler kültür unsuru haline gelen Batman sinemada da kendisine defaten yer bulur. Bu sinema filmleri içerisinde siyasal ve toplumsal alana dair ürettiği söylemler üzerinde durulması gerekenlerden biri Christopher Nolan’ın yönetmenliğini yaptığı 2005 yılında gösterime giren Batman Begins olur. Burjuva sınıfının müntesibi bir aileden gelen Bruce Wayne’in bu sınıfın varoluşsal kaynağı olan şehri yani Gotham’ı içinde bulunduğu yozlaşmadan kurtarmak için burjuva süper kahramanına dönüşmesinin hikayesini konu edinen film, siyasetin toplumsal cephesi ve medeniyetin mahiyet ve keyfiyeti üzerine çeşitli tartışmalar yürütür. İbn Haldûn’un bedavetle hadaret arasında intikal eden toplumsal yapıların bu süreçte ortaya koydukları yapısal dönüşümleri merkeze aldığı Mukaddime serlevhalı eseri bu tip anlatıların ortaya koyduğu unsurları tetkik etme hususunda işlevsel bir niteliğe bürünür. Bu doğrultuda söylem analizi yönteminin kullanılacağı çalışmanın amacı Batman Begins filmindeki bu tartışmaları İbn Haldûn’un zihniyet dünyası etrafında değerlendirmektir. Çalışmanın sonucu, Batman Begins’in toplum, siyaset ve medeniyet gibi hususlardaki söylemlerinin Haldûnî nazariye etrafında değerlendirilebileceği olmuştur.
Yazar isimleri: ['Enes ŞAHİN']
Yayın Yılı: 31 Mayıs 2022
Dergi ismi: Sakarya İletişim
Yayın sayfa url: https://dergipark.org.tr/tr/pub/silet/issue/70124/1124283
Yayın pdf linki: https://dergipark.org.tr/tr/download/article-file/2459531
