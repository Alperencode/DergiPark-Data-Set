Makale Başlığı: Ti-temelli Yüksek Sıcaklık Şekil Hafızalı Alaşımının Martensitik Dönüşüm, Mikroyapı Karakterizasyonu ve Kinetik Çalışması
Özet: Yüksek sıcaklık şekil hafızalı alaşımlar (YSŞHA) endüstri, biyomedikal, havacılık vb. gibi birçok alanda yaygın olarak kullanılmaktadır. Bu alaşımların kullanım alanlarını genişletmek için malzemelerin iyileştirilmesi, özellikle martensitik dönüşüm sıcaklıklarının kontrol edilmesi gerekmektedir. Martensitik dönüşüm sıcaklığını kontrol etmek için malzemeye genellikle üçüncü elementler eklenir. Havacılık sektöründe uçak motorlarında kullanılmak üzere hazırlanan Ti-12V-8Al (ağ. %) alaşımı düşük yoğunluğu nedeniyle iyi bir seçimdir. Bu çalışmada, Ti-12V-8Al (ağ. %) alaşımı ark-eritme tekniği kullanılarak hazırlanmıştır. Ti-12V-8Al (ağ. %) alaşımının martensit-ostenit dönüşüm sıcaklıkları, faz oluşumları, mikro yapısı sırasıyla diferansiyel taramalı kalorimetri (DSC), X-ışını kırınımı (XRD), taramalı elektron mikroskobu (SEM) ve optik mikroskop (OM) ile incelenmiştir. DSC testinde alaşımın ısıtma hızına bağlı olarak martensitik dönüşüm sıcaklığının azaldığı tespit edilmiştir. XRD ve SEM ölçümlerinde alaşımın α″ martensitik fazlarının yanı sıra bazı β ostenit fazlarına da sahip olduğu gözlenmiştir. Alaşımın termal aktivasyon enerjileri Kissinger ve Ozawa yöntemleri ile bulunmuştur. Bu iki yöntemle hesaplanan aktivasyon enerjisi değerlerinin birbirine yakın olduğu sonucuna varılmıştır.
Yazar isimleri: ['Öznur BAĞ']
Yayın Yılı: 25 Kasım 2022
Dergi ismi: Süleyman Demirel Üniversitesi Fen Edebiyat Fakültesi Fen Dergisi
Yayın sayfa url: https://dergipark.org.tr/tr/pub/sdufeffd/issue/73519/1076262
Yayın pdf linki: https://dergipark.org.tr/tr/download/article-file/2264226
