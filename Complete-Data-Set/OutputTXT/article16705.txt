Makale Başlığı: Beden Eğitimi ve Spor Dersinin Değerler Eğitimine Katkısının İncelenmesi
Özet: Dünyanın her yerinde eğitim, bireylerin en mükemmel donanıma ve en iyi karaktere sahip olmasını isterken, kişilerin içinde doğup büyüdükleri toplumun değer yargılarını benimsemelerini de ister. Değerler duyuşsal alan içerisinde yer alan düşünce ve eylemleri etkileyen, onlara yön veren zihinsel olgulardır ve değerlerin kazanılması sürecinin önemli bir kısmını okul yaşan¬tısı oluşturur. Bu yaşantı içinde, çocukların çok yönlü gelişimine katkı sağlayan Beden Eğitimi ve Spor dersi, sahip olduğu nitelikler bakımından, değerlerin kazandırılmasında özel bir yere sahiptir. Bu bağlamdan çalışma; Milli Eğitim Bakanlığı değerler eğitimi programında yer alan on kök değerin, lise düzeyindeki öğrencilerin düşünce ve davranışlarına aktarılmasında Beden Eğitimi ve Spor dersinin katkısını araştırmak amacıyla yapılmış, tarama modelinde betimsel bir araştırmadır. Araştırmada kullanılan anket araştırmacılar tarafından geliştirilmiş ve Kırıkkale Üniversitesi Sosyal ve Beşeri Bilimler Etik Kurulundan alınan izinden sonra, yüz yüze ve çevrimiçi olarak uygulanmıştır. Betimsel istatistiklerde yüzde (%), frekans (f) ve aritmetik ortalama ( 𝑿̅ ) değerlerinden yararlanılmış; iki ayrı kümenin verdiği cevapların analizinde Independent Sample t-test, çoklu grup karşılaştırmalarında One-Way ANOVA; ANOVA testlerinde farklılık yaratan grupları belirlemek için Tukey HSD Çoklu Karşılaştırma Testi kullanılmıştır. Araştırma sonucunda: Öğrencilerin Beden Eğitimi ve Spor dersinin en yüksek düzeyde “vatanseverlik” olmak üzere; “adalet, dostluk, dürüstlük, özdenetim, sabır, saygı, sevgi, sorumluluk ve yardımseverlik” ile ilgili kök değerleri kazandırdığına inandıkları; Beden Eğitimi ve Spor dersinin kök değerleri kazandırdığına ilişkin görüşlerin cinsiyete göre değişmezken; öğrenim gördükleri okul türüne (devlet-özel), lise türüne, sınıf düzeyine, lisanslı spor yapma durumuna ve yaptıkları spor branşına göre p<0.05 düzeyinde anlamlı farklılık gösterdiği belirlenmiştir.
Yazar isimleri: ['Sibel ARSLAN']
Yayın Yılı: 15 Temmuz 2022
Dergi ismi: Uluslararası Güncel Eğitim Araştırmaları Dergisi
Yayın sayfa url: https://dergipark.org.tr/tr/pub/intjces/issue/72200/1121456
Yayın pdf linki: https://dergipark.org.tr/tr/download/article-file/2447824
