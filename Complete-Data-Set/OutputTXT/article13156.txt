Makale Başlığı: Borderline Kişilik Envanteri’nin Psikometrik Özelliklerinin Ergen Örnekleminde Sınanması
Özet: Borderline  kişilik  bozukluğu  (BKB)  kişilerarası  ilişkileri  oldukça  olumsuz etkileyen;  hastane  yatış  olasılığının,  kendine  zarar  verme  davranışının  ve ölüm  oranının  diğer  psikolojik  bozukluklara  göre  daha  yüksek  olduğu  bir psikolojik  bozukluktur.  Borderline  kişilik  özelliklerinin  ergenlik  döneminde tespit  edilmesinin  ve  bu  özelliklere  yönelik  uygun  müdahale  yönteminin belirlenmesinin  önemli  olduğu  düşünülmektedir.  Bu  araştırmanın  amacı Leichsenring  (1999)  tarafından  geliştirilen  Borderline  Kişilik  Envanteri’nin (BKE)  psikometrik  özelliklerini  ergen  örnekleminde  inceleyerek  ulusal alanyazına  kazandırmaktır.  Bu  amaç  doğrultusunda  14-18  yaş  aralığında toplam  476  ergen  katılımcıya  ulaşılmış  ve  Sosyo-Demografik  Bilgi  Formu, BKE, Yeme Tutumu Testi-26 (YTT-26) ve Güçler ve Güçlükler Anketi (GGA) uygulanmıştır. Yürütülen yapı geçerliği analizleri ışığında BKE’nin Kimlik ve Gerçeklikte  Dağılma,  Duygulanım  ve  İlişkilerde  Dengesizlik  ve  Dürtüsellik olmak  üzere  üç  faktörden  oluştuğu  görülmüştür.  Güvenirlik  analizleri kapsamında, BKE’nin Cronbach alfa iç-tutarlık katsayısının tüm envanter için .86 olduğu ve faktörler için .74 ile .85 arasında değiştiği görülmüştür. Ölçeğin yapı geçerliğini destekleyen korelasyon bulguları, BKE’den alınan toplam ve faktör puanları ile  YYT-26 ve GGA toplam ölçek puanları arasında anlamlı düzeyde pozitif yönde ilişkiler bulunduğunu ortaya koymuştur. Sonuç olarak, BKE’nin  ergenlik  döneminde  borderline  kişilik  özelliklerini  değerlendirmek için geçerli ve güvenilir bir ölçüm aracı olduğuna dair kanıtlar elde edilmiştir. Ayrıca,  ergenlerde  BKE  ile  değerlendirilen  klinik  görünümün  psikopatolojik belirtilere işaret eden diğer yapılar ile ilişkisi, ergenlerde görülen borderline kişilik  özelliklerinin  geçici  bir  gelişimsel  olgu  olmadığını  ve  duygusal/davranışsal  sorunlarla  ilişkili  olduğunu  desteklemektedir.  Mevcut  çalışma, borderline  kişilik  özellikleri  yükselen  ergen  bireyler  için  klinik  görünüm yetişkinlik  döneminde  kişilik  bozukluğuna  dönüşmeden  belirtilere  yönelik gerekli  müdahalelerin  öneminin  altını  çizmektedir.  Ergen  örneklemlerinde yürütülecek  gelecek  araştırma  ve  klinik  uygulamalarda,  BKE’nin  borderline kişilik  özellikleri  yüksek  olan  bireyleri  belirlemek  üzere  kullanılabileceği önerilmektedir.
Yazar isimleri: ['Yasemin KAHYA']
Yayın Yılı: 1 Eylül 2022
Dergi ismi: Psikoloji Çalışmaları
Yayın sayfa url: https://dergipark.org.tr/tr/pub/iupcd/issue/72449/866437
Yayın pdf linki: https://dergipark.org.tr/tr/download/article-file/1526776
