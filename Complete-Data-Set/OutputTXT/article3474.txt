Makale Başlığı: Depo antipsikotik kullanan hastalarda prolaktin düzeyi, cinsel fonksiyon, vücut kitle indeksi ve karaciğer fonksiyon testlerinin karşılaştırılması
Özet: Amaç: Bu çalışmada uzun etkili antipsikotik ilaç formları (uzun etkili paliperidon palmitat, risperidon depo ve zuklopentiksol depo) kullanan hastalarda cinsel işlev bozuklukları, vücut kitle indeksi, karaciğer fonksiyon testleri ve prolaktin düzeylerinin karşılaştırılması amaçlanmıştır.Gereç ve Yöntem: Bu çalışmaya şizofreni tanılı ve uzun etkili antipsikotik tedavisi alan hastalar dahil edildi. Tüm katılımcılara demografik veri formu, Pozitif ve Negatif Sendrom Ölçeği (PANSS), Calgary Şizofrenide Depresyon Ölçeği (CŞDÖ) ve Arizona Cinsel Yaşantılar Ölçeği (ACYÖ) uygulandı. Ardından üre, kreatinin, karaciğer fonksiyon testleri, kolesterol ve prolaktin düzeylerini değerlendirmek için venöz kan örnekleri alındı. Bulgular: Çalışmaya 95 hasta dahil edildi. Dahil edilenlerin 79’u erkek (%83.2) ve 16’sı kadındı (%16.8). Tüm hastaların yaş ortalaması 36.77±10.24 yıl idi. Vücut kitle indeksleri ortalaması ise 27.06±4.95 kg/m2 idi. Gruplar arasında ACYÖ ve CŞDÖ skorları açısından farklılık saptanmadı. Prolaktin değeri paliperidon depo kullanan hastalarda zuklopentiksol depo kullanan hastalardan yüksek olarak hesap edilmiştir. Sonuç: Sonuçlarımıza göre cinsel işlevleri etkileyen prolaktin değerleri, hastalar semptom belirtmese de uzun etkili antipsikotik kullanan hastalarda göz önünde bulundurulmalıdır. Uzun etkili antipsikotik kullanımının hem prolaktin değerleri hem de diğer laboratuvar parametrelerine olan etkileri konusunda ileri araştırmalar yapılmalıdır.
Yazar isimleri: ['Gülay TAŞCI', 'Filiz ÖZSOY']
Yayın Yılı: 30 Eylül 2022
Dergi ismi: Cukurova Medical Journal
Yayın sayfa url: https://dergipark.org.tr/tr/pub/cumj/issue/72549/1128200
Yayın pdf linki: https://dergipark.org.tr/tr/download/article-file/2475857
