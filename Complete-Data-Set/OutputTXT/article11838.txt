Makale Başlığı: bell hooks'un ardından...
Özet: Çok sayıda insanın kadın mücadelesi, sınıf öfkesi, eşcinsellik, ve ırkçılık gibi birçok konuda fikrinin ve çözüm aradığı keskin sapaklarının olduğu bir bölgede yaşıyor olmak, bana kendi bakış açımı oluştururken ve bu yazıyı yazma davetini aldığım 8 Mart günü temiz bir sayfa açarken bir hayli zor oldu. Neyse ki anmak, anlamak ve bir kez daha sesini sonuna kadar açmak istediğim bell hooks’un ideoloji gözlüklerini taktım ve 7/24 mücadelesini verdiğimiz feminizme bir kez daha onun bakışıyla yaklaşma fırsatı edindim. Bu benim için çok gurur vericiydi, çünkü eserleriyle bu kadar geç tanışma fırsatı bulduğum halde tüm zamansal, konumsal, etnik ve sınıfsal farklılıklara rağmen bu ataerkil dünyanın bir ucundan yalnızca kadın ya da insan olma pratiğimiz sayesinde kendisiyle özdeşleşmemi sağlayabilmiş bir kadın hakkında yazabilecektim. İçinde yaşadığımız sosyokültürel ortamın feminist mücadelede her gün daha da yorgun düşmemize altyapı hazırlayan zemini, 8 Mart’ın biraz hüzünlü ama daima daha da güçlenerek geldiğinin habercisiydi. Feminist Teori ve Medya Çalışmaları yüksek lisans dersinde sıkça ismini anıyor oluşumuz ve düşüncelerinin bizlerde bugün nasıl bir tasavvur yarattığına dair tartışmalarımızın onu daha yakından tanımaya yönelik hevesimi ve vizyoner feminizmin hayatımızı dönüştürebileceğine dair heyecanımı ne denli arttırdığını hatırlıyorum. Şunu da belirtmeliyim ki; hayatımda çok az an, beni bell hooks’un vefatını, kendisiyle tanışmama vesile olan çok değerli hocam Emek Çaylı Rahte’ye bildirdiğim gün kadar yaralamıştır. 15 Aralık 2021 tarihinde kaybettiğimiz feminist yazar, düşünür ve aktivist bell hooks’u anmak ve literatürde çığır açan katkıları üzerine birkaç şey söylemek adına bana söz hakkı verdiği için Emek Hocam’a ve Moment Dergi ekibine teşekkürü borç bilirim.
Yazar isimleri: ['Ayşe HİNDİOĞLU']
Yayın Yılı: 27 Haziran 2022
Dergi ismi: Moment Dergi
Yayın sayfa url: https://dergipark.org.tr/tr/pub/moment/issue/70570/1127000
Yayın pdf linki: https://dergipark.org.tr/tr/download/article-file/2470767
