Makale Başlığı: Elektro Lif Çekim Yöntemi ile PVP Nano Lif Üretimi ve Taguchi Deneysel Tasarımı ile Optimizasyonu
Özet: Çalışmanın amacı; Taguchi deneysel tasarımı uygulanarak elektro lif çekimi yöntemi ile en ince ve en üniform Polivinilpirolidon (PVP) esaslı nano liflerin üretimini sağlayacak optimum proses parametrelerinin belirlenmesidir. Tasarlanan deney düzeneğinde elektro lif çekimine önemli ölçüde etki eden parametreler (çözücü çeşidi, polimer konsantrasyonu, voltaj, elektrotlar arası mesafe, çözelti besleme hızı ve nem) kullanılmıştır. Taguchi deney tasarımı uygulamasında, amaca uyan faktör ve seviyeler belirlenerek uygun ortogonal dizin seçilmiştir. Taguchi ortogonal dizinleri kullanılarak, hedef değere ulaşmak için yapılan deney sayısı azaltılmış ve daha az deneyle kontrol edilemeyen faktörlerin etkisini de en aza indirgeyen bir deney tasarımı amaçlanmıştır. Yapılan deneysel çalışmalarda öncelikle PVP polimeri kullanılarak farklı konsantrasyonlarda (% 10, 12, 14) hazırlanan çözeltilerin iletkenlik, yüzey gerilimi ve viskozite özellikleri ölçülmüştür. Elektro lif çekimi ile üretilen PVP esaslı nano lifli yüzeylerin Taramalı Elektron Mikroskobu (SEM) görüntüleri alınmış, Image J görüntü analiz programı kullanılarak ortalama lif çapı ve lif çapı üniformite katsayıları hesaplanmış ve SPSS programı ile çap dağılımı histogram eğrileri oluşturulmuştur. Deney sonuçları, varyans analizi kullanılarak MINITAB programında Taguchi yöntemiyle incelenerek yorumlanmıştır. Sonuçlara göre; elektro lif çekimi ile üretilen PVP nanolifler üzerinde çözücü tipi en fazla etkiye sahiptir. Bu çalışmada, Taguchi deneysel tasarımı ile deney sayısının azaltılmasıyla zaman ve maliyet bakımından kazanç sağlanması öngörülmektedir.
Yazar isimleri: ['Aysun PINARBAŞI', 'Funda CENGİZ ÇALLIOĞLU']
Yayın Yılı: 25 Kasım 2022
Dergi ismi: Süleyman Demirel Üniversitesi Fen Edebiyat Fakültesi Fen Dergisi
Yayın sayfa url: https://dergipark.org.tr/tr/pub/sdufeffd/issue/73519/1087764
Yayın pdf linki: https://dergipark.org.tr/tr/download/article-file/2309381
