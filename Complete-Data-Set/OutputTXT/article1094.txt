Makale Başlığı: Sınıf Öğretmenlerinin Covid 19 Pandemi Döneminde Katıldıkları Çevrimiçi Hizmet içi Eğitimlere İlişkin Görüşleri: Fenomenolojik Bir Çalışma
Özet: Bu araştırmanın amacı, sınıf öğretmenlerinin Covid 19 pandemi sürecinde katıldıkları çevrimiçi hizmet içi eğitimlerin etkililiğine ilişkin görüşlerini ortaya çıkarmaktır. Nitel araştırma paradigması doğrultusunda hazırlanan bu çalışma, fenomenoloji deseniyle gerçekleştirilmiştir. Araştırmanın çalışma grubunu, 2020-2021 eğitim öğretim yılında Afyonkarahisar ilinde görev yapan 20 sınıf öğretmeni oluşturmaktadır. Araştırmanın çalışma grubu, amaçlı örnekleme yöntemlerinden ölçüt örnekleme ile belirlenmiştir. Araştırmada veri toplama aracı olarak açık uçlu sorulardan oluşan yarı yapılandırılmış görüşme formu kullanılmıştır. Verilerin analizi ise tematik analiz ile yapılmıştır. Araştırmada elde edilen bulgulara göre sınıf öğretmenlerinin Covid 19 pandemi döneminde 24 farklı çevrimiçi hizmet içi eğitimlere katıldığı görülmektedir. Sınıf öğretmenlerinin çevrimiçi eğitimlere daha çok kişisel gelişim için katıldıkları belirlenmiştir. Çevrimiçi eğitimlerin zaman ve mekân serbestliği sağlaması çevrimiçi eğitimin beğenilen özelliği olarak görülmüştür. Çevrimiçi eğitimlerin işlevsel olmaması da en fazla beğenilmeyen özelliktir. Sınıf öğretmenleri çevrimiçi eğitimlerin en büyük katkısının, kendilerine yeni bilgiler kazandırması olarak belirtmişlerdir. Çevrimiçi eğitimlerin yüz yüze eğitimlerden farklarına ilişkin olarak da etkileşim yönünden çevrimiçi eğitimlerin yüzeysel kaldığı görülmüştür. Sınıf öğretmenleri çevrimiçi eğitimlerde kullanılan materyaller ve kurs sonu ölçme değerlendirme konusunda hem olumlu hem de olumsuz görüşte bulunmuşlardır. Ayrıca sınıf öğretmenleri sanatsal ve sportif faaliyetler konularında da çevrimiçi hizmet içi eğitim almak istediklerini belirtmişlerdir.
Yazar isimleri: ['Nuray KURTDEDE FİDAN', 'Gökhan ŞEN']
Yayın Yılı: 26 Haziran 2022
Dergi ismi: Amasya Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/amauefd/issue/70418/1013217
Yayın pdf linki: https://dergipark.org.tr/tr/download/article-file/2040378
