Makale Başlığı: Toplum Ruh Sağlığı Merkezinden takipli bakımevinde veya aileleriyle birlikte yaşayan psikoz hastalarının klinik özelliklerinin karşılaştırılması
Özet: Amaç: Son yıllarda sayıları giderek artan toplum ruh sağlığı merkezleri, şizofreni başta olmak üzere ağır psikiyatrik hastalıkların tedavi ve rehabilitasyonunda önemli bir konumda bulunmaktadır. Hasta bireylerin yanında ailelere de destek sunan bu merkezlerde bakımevinde yaşayan hastalar da izlenmektedir. Araştırmamızda, aynı toplum ruh sağlığı merkezinden takipli psikoz hastalarının bakımevi ve evde yaşama durumlarına göre sosyodemografik ve klinik özelliklerinin karşılaştırılması amaçlanmıştır. Gereç ve Yöntem: Çalışmaya Sultanbeyli Toplum Ruh Sağlığı Merkezi’nden takipli 62’si evde 79’u bakımevinde yaşamakta olan 141 psikoz hastası dâhil edilmiştir. Düzenli takibi olan hastaların tıbbi kayıtları geriye dönük olarak incelendi ve bu veriler formlara kaydedilerek gruplar arasındaki farklar istatistiksel yöntemlerle araştırıldı.  Bulgular: Çalışmaya 47’si (%33.3) kadın 94’ü erkek (%66.6) olmak üzere 141 psikoz hastası dâhil edilmiştir. Katılımcıların ortalama yaşı 43.76±13.76 olarak saptandı. Klinik Global İzlenim Şiddet Ölçeği puanları bakımevinde yaşayanlarda ortalama 5.07±0.75, evde yaşayanlarda ortalama 4.61±0.79 olarak saptandı (p=0.002). İşlevselliğin Global Değerlendirmesi puanları bakımevi grubunda ortalama 43.60±12.98, evde yaşayanlarda ortalama 54.91±12.42 idi.  Hastane yatış (p=0.005) ve EKT sayıları (p=0.013) bakımevinde yaşayanlarda anlamlı derecede yüksek saptandı. Toplam psikotrop ve antipsikotik ilaç sayısı, depo enjeksiyon ve klozapin kullanımı açısından iki grup arasında fark saptanmadı.Sonuç: Bakımevinde kalan hastaların hastalık şiddeti daha yüksek görünmekle birlikte ilaç kullanım özellikleri evde kalan hastalarla benzerdi. Çoklu antipsikotik ilaç kullanımı, sınırlı literatür desteğine rağmen oldukça yüksek görünmektedir. Klozapin kullanım oranlarının düşüklüğü, bu tedaviye geçiş konusundaki zorlukları ortaya koymaktadır. Hastalara daha düzenli takip imkanı sunan toplum ruh sağlığı merkezlerinde ilaç tedavileri konusunda tedavi algoritmalarının önerileri ışığında yeni düzenlemelerin yapılması uygun görünmektedir.
Yazar isimleri: ['Batuhan AYIK', 'Hatice KAYA', 'Rümeysa TAŞDELEN', 'Alper ALNAK', 'Muhammet Raşit AYDIN']
Yayın Yılı: 29 Eylül 2022
Dergi ismi: Sakarya Tıp Dergisi
Yayın sayfa url: https://dergipark.org.tr/tr/pub/smj/issue/72629/1102200
Yayın pdf linki: https://dergipark.org.tr/tr/download/article-file/2369124
