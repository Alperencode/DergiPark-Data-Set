Makale Başlığı: Trigonometri Öğrenme Alanının Bağlam-Girdi-Süreç-Ürün (CIPP) Modeline Göre Değerlendirilmesi
Özet: Bu çalışmada 11.sınıf matematik öğretim programında yer alan Trigonometri öğrenme alanının CIPP modeline göre öğrenci görüşleri bağlamında değerlendirilmesi amaçlanmıştır. Araştırma yakınsayan paralel desen karma modelde gerçekleştirilmiştir. Nicel bölümde araştırma örnekleminde, Kahramanmaraş’taki liselerde 11. Sınıfta öğrenim gören maksimum çeşitlilik yöntemiyle seçilen 331 öğrenci yer almış, nitel bölüme ise aynı liselerde 11.sınıfta öğrenim gören ölçüt örnekleme ile seçilen 15 öğrenci katılmıştır. Araştırmada veriler, araştırmacılar tarafından geliştirilen CIPP Trigonometri Program Değerlendirme Ölçeği (CTDÖ) ve yarı yapılandırılmış görüşme formu ile toplanmıştır. Araştırmada nicel verilerin analizinde SPSS 21 programından, nitel verilerin analizinde içerik analizinden faydalanılmıştır. Araştırmanın sonunda, öğrencilerin Trigonometri öğrenme alanıyla ilgili bağlam, girdi, süreç ve ürün değerlendirmeye ilişkin görüşleri “Kararsızım” şeklinde orta düzeyde olduğu; cinsiyet değişkenine göre tüm  değerlendirme boyutlarında anlamlı farklılığın olmadığı; okul türü değişkenine göre bağlam boyutunda Fen-Anadolu lisesi öğrencileri arasında, girdi, süreç ve ürün boyutlarında Fen-Anadolu Lisesi ile Fen-İmam Hatip Lisesi arasında anlamlı farklılığın olduğu; sınıf alanı değişkenine göre ise bağlam, süreç ve ürün boyutlarında anlamlı farklılığın olduğu sonucuna ulaşılmıştır. Öğrenciler bağlam değerlendirmede  Trigonometri öğrenme alanının bireysel, toplumsal ve ekonomik ihtiyaçları karşılama ile Trigonometri konularına ilişkin; girdi değerlendirmede öğrenci giriş özellikleri, öğretmen özellikleri, programın öğeleri, kullanılan materyallere ilişkin; süreç değerlendirmede öğretmen yöntem ve teknikleri, karşılaşılan güçlükler ve giderilmesi ile işleyişe ilişkin; ürün değerlendirmede öğrenme alanının beklenti ve ihtiyaçları karşılama, günlük yaşama uygulama, ölçme ve değerlendirme, ideal ders ve programa ilişkin değerlendirmelerde bulunmuşlardır. Araştırma bulgularından hareketle sonuçlar tartışılmış ve çeşitli önerilerde bulunulmuştur.
Yazar isimleri: ['Mikail AYDEMİR', 'Memet KARAKUŞ']
Yayın Yılı: 29 Temmuz 2022
Dergi ismi: Akdeniz Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/akuned/issue/71400/1107362
Yayın pdf linki: https://dergipark.org.tr/tr/download/article-file/2390128
