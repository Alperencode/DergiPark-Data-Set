Makale Başlığı: Porodaedalea pini Mantarının Prostat Kanseri Üzerindeki Sitotoksik Etkisinin Değerlendirilmesi
Özet: Phellinus türleri şifalı mantarlar arasındaki değerli mantarlar sınıfında yer almaktadır ve yüzyıllardır geleneksel tıbbın kaynağı olmuştur. Bu çalışmada, Porodaedalea pini (Çamkavı mantarı)'den elde edilen hekzan (PPH), metanol (PPM) ve su (PPW) ekstrelerinin, fraksiyonlarının ve izole edilmiş bileşiklerin PC3 (prostat kanseri) ve 3T3 (fare fibroblast) hücre hatları üzerindeki sitotoksik etkileri MTT testi kullanılarak taranmıştır. PPH’ın 33.84±0.01 µg/mL olan IC50 değeri ile PC3 üzerinde orta derecede sitotoksisiteye sahip olduğu bulunmuştur. PPH’ın yağ asidi profili GC-FID (gaz kromatografisi-alev iyonizasyon dedektörü) ve GC-MS (gaz kromatografisi-kütle spektrometresi) ile belirlenmiş ve majör yağ asitleri palmitik (%41.40±0.03), linoleik (%21.53±0.01), oleik (%12.06±0.01) ve stearik (%8.20±0.01) asit olarak kaydedilmiştir. PPM ve PPW ekstreleri, sıvı-sıvı ekstraksiyon tekniği kullanılarak fraksiyonlandırılmıştır. Tüm fraksiyonlar arasında metanol ekstresinden elde edilen 2-bütanol fraksiyonu (PPM-B) PC3 ve 3T3 hücre hatlarında en iyi sitotoksisiteyi göstermiştir. Ayrıca, PPM’den izole edilen bileşiklerden (dioktil ftalat (1), ergosterol peroksit (2) ve pinoresinol (3)), ergosterol peroksit (2) 95.47±1.01 µg/mL olan IC50 değeri ile PC3 hücre hattında orta derecede sitotoksik olarak bulunmuştur. P. pini'nin prostat kanseri üzerindeki etkisinin ilk kez incelendiği bu çalışmada, türün sitotoksik özellikleri ortaya çıkartılarak tıbbi önemi kanıtlanmıştır.
Yazar isimleri: ['Ebru DEVECİ', 'Gülsen TEL-ÇAYAN', 'Mehmet Emin DURU']
Yayın Yılı: 31 Ekim 2022
Dergi ismi: Mantar Dergisi
Yayın sayfa url: https://dergipark.org.tr/tr/pub/mantar/issue/73281/1077551
Yayın pdf linki: https://dergipark.org.tr/tr/download/article-file/2269338
