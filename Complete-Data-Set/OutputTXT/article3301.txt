Makale Başlığı: Tromboemboli ile ortaya çıkan, ateşli silah yaralanmasına sekonder gelişen,femoral arter psödoanevrizma vakası
Özet: Ateşli silah yaralanmaları akut dönemde fatal sonuçlara neden olabildiği gibi geç dönemde de hayati tehdit eden komplikasyonlara da neden olabilir. 34 yaşında erkek hasta ateşli silah yaralanması nedeniyle acil servise başvurdu. Başvuru anında bilinci açık, nabız 140 dk. ve tansiyon 90 /50 mmHg olarak saptandı. Fizik muayenesinde karın ön aksiller çizginin umblikusu kestiği noktadan yaklaşık 2 cm distal, 3 cm lateralinde tek kurşun giriş deliği mevcuttu. Sol spina iliaca anterior superior’un yaklaşık 1 cm üstünden ise çıkış deliği saptandı. Karın ultrasonografisinde yaygın karın içi hemorajik mayi saptanması üzerine acil operasyona alındı. Karın içi eksplorasyonda terminal ileumdan yaklaşık 30 cm distalde, 40 cm’lik ince barsakta lümen ve mezo yaralanması saptandı ve segmenter ince barsak rezeksiyonu uygulandı. Postoperatif 5. günde yoğun bakım izleminde iken sol ayak 4. ve 5. parmakta akut iskemi bulguları saptanması üzerine bilgisayarlı tomografi çekildi. Tomografide sol femoral arterde yaklaşık 3,5 cm çapında femoral arter psödoanevrizması saptanması üzerine ameliyata alındı. Anevrizma rezeke edildikten sonra Gore-tex greft ile rekonstrüksiyon uygulandı. İskemi tablosu gerilemesine karşın sol ayak parmaklarındaki nekrozun düzelmemesi nedeniyle 4. ve 5. parmak amputasyonu yapıldı. Postoperatif izleminde ek sorunla karşılaşılmadan taburcu edildi. Karın içi ateşli silah yaralanması nedeniyle acil cerrahiye alınan hastalarda ek vasküler yaralanmaların olabileceği akılda tutulmalıdır.
Yazar isimleri: []
Yayın Yılı: 1 Ocak 2018
Dergi ismi: Cerrahi Sanatlar Dergisi
Yayın sayfa url: https://dergipark.org.tr/tr/pub/jsa/issue/35192/390493
Yayın pdf linki: https://dergipark.org.tr/tr/download/article-file/419532
