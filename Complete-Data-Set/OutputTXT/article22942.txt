Makale Başlığı: TERS YÜZ EDİLMİŞ SINIFTA ZİHİN HARİTALAMA TEKNİĞİNİN ÖZEL YETENEKLİ ÖĞRENCİLERİN YAZMA BECERİLERİNE ETKİSİNİN İNCELENMESİ
Özet: Bu araştırmada; öğrenciler tarafından klasik ve sıkıcı olarak değerlendirilebilen yazma uygulaması yerine, yaratıcı düşünmeyi açığa çıkaran, hayal gücünü işe koşan, görselliği ön plana alarak yazma etkinliğini eğlenceli hâle getiren zihin haritalama tekniğini kullanarak bu becerinin nasıl bir gelişim gösterdiğini ortaya çıkarmak amaçlanmıştır. Araştırma kapsamında gerçekleştirilen uygulamanın ardından aynı çalışma grubu üzerinde iki farklı durumun yazma becerisindeki olumlu-olumsuz etkileri üzerinde durulmuştur. Uygulama ayrıca, ters yüz edilmiş sınıf ortamında gerçekleştirilmiştir. Dolayısıyla bu çalışmada; ters yüz edilmiş sınıfta zihin haritalama tekniğinin, özel yetenekli öğrencilerin yazma becerilerine etkisi belirlenmiştir. Çalışmada yazma becerisini geliştirmenin farklı, yeni ve etkili yolları üzerinde bir yol haritası çizilmiş; buna yönelik deneysel işlem basamakları oluşturulmuştur. Çalışma yarı deneysel bir uygulama niteliği taşıdığından, temel karma yöntemin gelişmiş bir türü olan “müdahale deseni” yaklaşımıyla gerçekleştirilmiştir. Uygulama tek bir çalışma grubu ile yapılmıştır. Çalışma grubunu; 3 ve 4. sınıf seviyelerindeki, özel yetenekli tanısı almış 35 öğrenci oluşturmaktadır. Çalışmanın nicel boyutunun değerlendirilmesinde betimsel ve çıkarımsal istatistik kullanılmıştır. Verilerin analizinde bağımlı gruplarda t-testi kullanılmış ve istatistiki işlemler SPSS 20.0 paket programıyla analiz edilerek yorumlanmıştır. Nitel boyutunda ise betimsel analiz ve içerik analizi ile veriler elde edilerek tartışılmıştır. Araştırmada nicel veriler elde edilirken; Aktaş ve Alıcı (2018) tarafından geliştirilmiş olan yazma becerilerini değerlendirmeye yönelik analitik rubrikten yararlanılmıştır. Nitel veriler ise, araştırma kapsamında gerçekleştirilen uygulamaya yönelik öğrenci görüşlerini almak için, deneysel işlem sonrasında anket yoluyla toplanmıştır. Araştırma sürecinde elde edilen nicel-nitel verilerle bulgulara dayalı olarak, ters yüz edilmiş sınıfta zihin haritalama tekniğinin özel yetenekli öğrencilerin yazma becerilerinde etkili olduğu sonucuna ulaşılmıştır.
Yazar isimleri: ['Halilibrahim KABADAYI', 'Halil Erdem ÇOCUK', 'Tuğba YANPAR-YELKEN']
Yayın Yılı: 30 Haziran 2022
Dergi ismi: Hatay Mustafa Kemal Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/hmkusbed/issue/70758/1119438
Yayın pdf linki: https://dergipark.org.tr/tr/download/article-file/2439672
