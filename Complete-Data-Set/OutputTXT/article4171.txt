Makale Başlığı: Öğretmen Adaylarının 21. Yüzyıl Becerilerinin Çeşitli Değişkenler Açısından İncelenmesi
Özet: Bilim ve teknoloji alanındaki hızlı gelişmelere bağlı olarak dünyada gerçekleşen değişimler, öğretmenlerin geçmişte olduğundan farklı bilgi ve becerilere sahip olmasını gerektirmektedir. Bu nedenle öğretmenlerin/adaylarının bu değişimlerin gerektirdiği 21. yüzyıl becerileri olarak tanımlanan bu becerilere sahip olması gerekmektedir. Bu çalışmanın amacı öğretmen adaylarının 21. yüzyıl becerilerini çeşitli değişkenler açısından incelemektir. Çalışmanın örneklemini orta Karadeniz bölgesinde bir devlet üniversitesinde uygun örnekleme yöntemine göre seçilen toplam 158 (114 kadın, 44 erkek) öğretmen adayı oluşturmuştur. Çalışma karşılaştırma ve korelasyon yöntemlerinin birlikte kullanıldığı tarama modelindedir. Veri toplama aracı olarak kişisel bilgi formu, çok boyutlu 21. yüzyıl becerileri ölçeği ve teknoloji bilgi düzeyi anketi kullanılmıştır. Verilerin analizinde betimlemeli istatistikler, bağımsız ve ilişkili t-testi, ANOVA ve Pearson korelasyon analizi kullanılmıştır. Sonuçlar öğretmen adaylarının 21. yüzyıl becerilerinden Girişimcilik ve İnovasyon boyutunda orta, Kariyer Bilinci boyutunda çok yüksek, diğer boyutlarda ise yüksek düzeyde beceriye sahip olduğunu göstermiştir. Bölümlere göre sadece Girişimcilik ve İnovasyon boyutunda fen bilimleri öğretmen adayları, matematik ve sınıf öğretmen adaylarından daha yüksek beceriye sahiptir. Cinsiyete göre Girişimcilik ve İnovasyon boyutunda erkek, Kariyer Bilinci boyutunda ise kadın öğretmen adayları daha yüksek beceriye sahiptir. Bölümlere göre değişkenler arasındaki ilişki incelendiğinde öğretmen adaylarının, fen bilimleri öğretmen adayları hariç, 21. yüzyıl becerileri ile teknoloji kullanma bilgi düzeyi (TKBD) arasında istatistiksel olarak anlamlı bir ilişki varken sosyal medya kullanım düzeyi (SMKD) arasında bir ilişki yoktur. Sınıf ve matematik öğretmen adaylarının 21. yüzyıl becerileri toplam puanlar ile GNO puanları arasında pozitif ilişki tespit edilmiştir.
Yazar isimleri: ['İdris AKTAŞ']
Yayın Yılı: 30 Ağustos 2022
Dergi ismi: Disiplinlerarası Eğitim Araştırmaları Dergisi
Yayın sayfa url: https://dergipark.org.tr/tr/pub/jier/issue/72377/1134109
Yayın pdf linki: https://dergipark.org.tr/tr/download/article-file/2500419
