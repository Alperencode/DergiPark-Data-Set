Makale Başlığı: SOVYET ERMENİSTAN’INDA KOMÜNİZM PROPAGANDASI
Özet: Sovyetler Birliği, kendisine bağlı sosyalist cumhuriyetlerde komünist rejimleri iktidara getirmiş ve iktidara getirdiği bu rejimlerin halk tarafından benimsenmesini sağlamak için komünizm propagandasına yönelmiştir. Sovyet yönetimi, egemen olduğu kitle iletişim araçları üzerinden komünist ideolojisini yücelten söylemlere yer vermiş, bu şekilde Sovyetler Birliği halklarının komünizmin sahiplenmesini ve rejimin aldığı kararların Sovyetler Birliği halkı tarafından sorgulanmadan uygulanmasını amaçlamıştır. Ermenistan Sovyet Sosyalist Cumhuriyeti (ESSC) de, Sovyetler Birliği’nin komünizm propagandasının uygulandığı Sovyet Sosyalist Cumhuriyetleri’nden biri olmuştur. Sovyetler Birliği, ESSC’de propaganda yaparken çeşitli kitle iletişim araçlarından etkin bir şekilde yararlanmıştır. Bu kitle iletişim araçlarından biri de propaganda posterleri olmuştur. İncelenen propaganda posterleri, Sovyet Totaliter Medya Kuramı özelliklerini de doğrudan yansıtmaktadır. Bu nedenle ESSC’deki komünizm propagandasını içeren posterlerin incelenmesi, Sovyetler Birliği’nin ESSC’deki komünizm propagandasının ortaya koyulması bakımından önem taşımaktadır. Böylece çalışmada propaganda posterlerinde yer alan görsel ve yazılı göstergeler üzerinden Sovyetler Birliği’nin ESSC’de komünizm propagandasında hangi mesajlara yer verdiğinin açıklanması amaçlanmıştır. Bu amaçla ESSC’deki komünizm propagandasına yer veren posterler, dilbilimci Karl Bühler’in göstergebilim kavramları ışığında göstergebilim yöntemi kullanılarak analiz edilmiştir. Posterlerde Sovyet propagandasının ESSC’deki komünizm ideolojini ne şekilde sunduğu ve Ermeni halkı ve komünizm arasında nasıl bir bağ kurduğu incelenmiştir. Çalışmada elde edilen bulgular ışığında posterler üzerinden komünizmin, çağdaş ve refah içinde bir Ermenistan’ın inşasında öncü rol oynadığı ve aynı zamanda Ermeni halkının komünizme bağlı olduğu mesajlarının verildiği ortaya çıkarılmıştır. Bu şekilde çalışmada Sovyet propagandasının, ESSC’de komünist rejiminin aldığı kararları Ermeni kamuoyunda meşrulaştırmaya çalıştığı sonucuna ulaşılmıştır.
Yazar isimleri: ['Mehmet Sezai TÜRK', 'Abdülhakim Bahadır DARI', 'Özkan AVCI']
Yayın Yılı: 14 Kasım 2022
Dergi ismi: Review of Armenian Studies
Yayın sayfa url: https://dergipark.org.tr/tr/pub/ras/issue/73420/1023859
Yayın pdf linki: https://dergipark.org.tr/tr/download/article-file/2082293
