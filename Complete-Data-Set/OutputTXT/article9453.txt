Makale Başlığı: 3 Boyutlu Baskı Parametrelerinin Silindirik LW-PLA Baskıları Üzerindeki Etkilerinin Radyolojik Değerlendirmesi: İlk Bulgular
Özet: Amaç: Bu çalışmada 3 boyutlu yazıcıyla farklı sıcaklıklarda, akış oranlarında ve dolgu oranlarında elde edilen örnek baskıların radyolojik özellik bakımından doku eşdeğerliklerinin değerlendirilmesi amaçlanmmıştır.Gereç ve Yöntem: Çalışma kapsamında Ultimaker 3 Extended marka 3 boyutlu yazıcı ve LW-PLA filament kullanılmıştır. 195oC, 200oC ve 205oC olmak üzere 3 farklı baskı sıcaklığı, %60, %80 ve %100 olmak üzere 3 farklı akış oranı ve %90 ile %100 olmak üzere 2 farklı dolgu oranı kullanılarak toplamda 18 silindir baskı elde edilmiştir. Her bir baskı 1 cm çapında ve 3 cm boyundadır. Elde edilen baskıların yoğunlukları hesaplandıktan sonra Philips Brilliance marka 128 kesitli bilgisayarlı tomografi cihazında görüntüleri alınmıştır. Görüntülerde her bir baskıya ait 5 farklı kesitte ortalama Hounsfield Unit değerleri ve bu değerlerin standart sapmaları kaydedilmiştir. 5 kesit üzerinden alınan ortalama HU ve standart sapma değerleri baskı parametrelerine göre değerlendirilmiştir.Bulgular: Elde edilen baskılara ait yoğunluk değerleri 0.63 g/cm3 ile 1.19 g/cm3 arasındadır. Yoğunluk değerlerinin akış oranı ve dolgu oranıyla doğrudan ilişkili olduğu gözlenmiştir. Baskılara ait ortalama Hounsfield Unit değerlerinin ise -450 ile +73 arasında değiştiği gözlenmiştir. Buna karşılık standart sapma değerleri ise ±6 ile ±25 arasında kaydedilmiştir. Ortalama Hounsfield Unit değerlerinin artan sıcaklık, akış oranı ve dolgu oranıyla arttığı gözlenmiştir. Standart sapma değerlerinin ise artan baskı sıcaklıklarında azaldığı gözlenmiştir.Sonuç: Rutin bilgisayarlı tomografi incelemelerde görüntülenen farklı dokulara ait ortalama Hounsfield Unit değerleri düşünüldüğünde, LW-PLA filamenti kullanılarak farklı baskı parametrelerinde elde edilen örneklerin birçok farklı yumuşak dokuyu temsil edebilecek radyolojik özelliklere sahip olabileceği sonucuna ulaşılmıştır.
Yazar isimleri: ['R. Bugra HUSEMOGLU', 'Ayşegül YURT']
Yayın Yılı: 31 Aralık 2021
Dergi ismi: Journal of Medical Innovation and Technology
Yayın sayfa url: https://dergipark.org.tr/tr/pub/jomit/issue/68007/1037540
Yayın pdf linki: https://dergipark.org.tr/tr/download/article-file/2135913
