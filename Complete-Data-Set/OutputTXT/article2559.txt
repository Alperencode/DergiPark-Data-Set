Makale Başlığı: Gençliğe Değer Projesinin Din Eğitimi Kapsamında Değerlendirilmesi
Özet: Yaşamın en kıymetli dönemi olarak kabul edilen gençlik dönemi pek çok araştırmaya konu olurken, Din eğitimi alanında da incelenmiş ve değerlendirilmiştir. Gençlik dönemindeki dini arayış, sorgulama, dine ve ahlaki değerlere yaklaşımları araştırılmış, gençlerin bu alandaki soru ve sorunlarına yardımcı olabilme amacıyla çalışmalar yapılmıştır. Bu alanda çalışma yapan kurumlardan biri de Diyanet İşleri Başkanlığıdır. Gençlik çalışmalarıyla ilgili bir yönerge çıkaran Başkanlık, ayrıca “Gençliğe Değer ” adında bir proje başlatmıştır. Bu proje kapsamında her din görevlisinin en az 10 gence ulaşmasını isteyerek, bu gençlerin milli ve manevi değerler çerçevesinde soru ve sorunlarının çözümüne destek olmaları amaçlanmıştır. Ayrıca bu alanın kontrol ve düzeninin sağlanması, çalışmaların planlı programlı yapılması için il ve ilçelerde gençlik koordinatörleri seçilmiştir.Bu çalışmada Diyanet İşleri Başkanlığınca düzenlenen “Gençliğe Değer” projesi, gençlere yönelik din eğitimi kapsamında değerlendirilmiş, bu projeyle gençlere ne düzeyde ulaşılabildiği, dini şüphe ve sorunlarına çözümler getirilip getirilemediği, projedeki eksik yönlerin neler olduğu hususunda Türkiye’de bulunan 12 il ve 9 ilçe gençlik koordinatörleriyle yazılı ve sözlü görüşmeler gerçekleştirilmiştir. Yapılan görüşmeler neticesinde elde edilen veriler betimsel ve içerik analiziyle çözümlenmiştir. Din eğitimi kapsamında değerlendirilen “Gençliğe Değer” Projesinin pandemi koşullarına takılmasına rağmen olabildiğince uygulanabildiği ancak, gençlerle düzenlenen programların daha çok onların yaş seviyeleri, yaşadıkları bölgenin sosyokültürel durumuna göre planlı ve programlı bir şekilde olması gerektiği, gençlerle iletişim kuracak personelin mesleki ve teknolojiyi kullanabilme alanlarında donanımlı olmasıyla birlikte özellikle gençlerle iletişim hususunda da eğitimli olmasının önemi, projenin verimli uygulanabilmesi için  maddi desteğin artırılması, yapılan çalışmaların en azından ayda bir yapılacak olan toplantı ve istişarelerle denetlenmesinin gerekliliği gibi sonuçlara ulaşılmıştır.
Yazar isimleri: ['Kübra Kamer EKİCİ']
Yayın Yılı: 30 Haziran 2022
Dergi ismi: Bartın Üniversitesi İslami İlimler Fakültesi Dergisi
Yayın sayfa url: https://dergipark.org.tr/tr/pub/buiifd/issue/70927/1115618
Yayın pdf linki: https://dergipark.org.tr/tr/download/article-file/2423623
