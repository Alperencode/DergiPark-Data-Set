Makale Başlığı: Kalça kırıklarının cerrahi tedavisinde kullanılan proksimal femoral çivilerinin distal kilitlenme tipinin radyolojik sonuçlarına etkisi
Özet: Amaç: Çalışmamızın amacı proksimal femoral çivilerin (PFN) distal kilitlenme tipinin kırık iyileşmesine etkisi, çivi distalinde olanlar başta olmak üzere genel komplikasyonların nedenleri ve olası komplikasyon oranlarının azaltılmasına ışık tutacak veriler elde etmektir. Gereç ve Yöntem: 01.01.2015-01.01.2020 tarihleri arasında trokanterik kalça kırığı tanısı ile ameliyat edilen ve ikinci yıl takip süresini dolduran hastalar tıbbi kayıtlarından incelendi. Hastalar önce AO/OTA alt tiplerine göre (AO A1, A2 ve A3 olmak üzere üç grup) daha sonra distal kilitleme tipine göre gruplandırıldı (Grup 1: dinamik, grup 2: 2 vida ile statik distal kilitleme yapılan hastalar olarak iki grup). Kırık tipi, iyileşme durumu, kırık kaynama süresi, komplikasyon oranları ve komplikasyon gelişimi nedeniyle tekrar ameliyat verileri değerlendirildi.Bulgular: 339 hasta çalışmaya dahil edildi [189 kadın, 150 erkek, ortalama yaş: 76.24 (60-102) yıl]. Genel komplikasyon oranı %15.6 idi. AO A3 tipi kırıkların her bir distal kilitleme grubunda diğer kırık alt tiplerine kıyasla daha uzun kırık kaynama süreleri vardı. AO A3 tipi kırıklar diğer tip gruplara göre daha sık komplikasyon oranlarına sahipti. Grup 2'deki AO A3 tip kırıkların genel komplikasyon oranları grup 1'e göre daha yüksekti. Grup 1 ile kadınlarda lag vidası sıyrılma komplikasyonu arasında ve grup 2 ile erkeklerde psödoartroz komplikasyonu gelişimi arasında anlamlı bir korelasyon vardı. Ayrıca, AO kırık alt tipi ile toplam komplikasyon görülme oranı, AO A2 kırık tipi ve lag vidası sıyrılması komplikasyonu gelişimi ve AO A3 kırık tipi ve psödoartroz komplikasyon oluşumu arasında istatistiksel olarak anlamlı bir ilişki vardı. Sonuç: Statik distal kilitleme yapılmış AO/OTA 31 A3 tip kırıklı hastaların, dinamik kilitlemeye göre daha uzun kırık kaynama süresine ve daha yüksek komplikasyon oranına sahip olduğunu göstermektedir. Bununla birlikte, bulgularımız dinamik veya statik distal kilitlemenin özellikle PFN'lerin distalinde olanlar da dahil olmak üzere implant nedenli diğer komplikasyonlarla ilişkili olmadığını göstermektedir.
Yazar isimleri: ['Serkan DAVUT']
Yayın Yılı: 30 Eylül 2022
Dergi ismi: Cukurova Medical Journal
Yayın sayfa url: https://dergipark.org.tr/tr/pub/cumj/issue/72549/1118552
Yayın pdf linki: https://dergipark.org.tr/tr/download/article-file/2435975
