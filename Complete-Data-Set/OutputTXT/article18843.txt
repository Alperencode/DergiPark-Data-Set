Makale Başlığı: Sınıf Öğretmenlerinin Şiir Öğretim Uygulamaları ve Şiir Öğretimine İlişkin Görüşleri / Primary School Teachers' Opinions on Poetry Teaching Practices and Poetry Teaching
Özet: İnsanoğlu geçmişten günümüze uzun arayışlar sonucu anlatımı sıradan olmaktan kurtararak sözcüklerin söylem gücünü, duygu yoğunluğunu arttırmak için şiir ile olan uğraşını sürdürmektedir. Bu araştırmanın amacı, sınıf öğretmenlerinin şiir öğretim uygulamaları ile şiir öğretimine ilişkin görüşlerini belirlemektir. Çalışma nitel araştırma yöntemlerinden biri olan olgubilim desenine göre yürütülmüştür. Çalışmanın verileri, Mersin ilinde görev yapan 23 sınıf öğretmeninden elde edilmiştir. Araştırmanın çalışma grubunu oluşturan öğretmenlerin tamamı gönüllülük esasına göre araştırmaya katılım sağlamıştır. Çalışmada veri toplama aracı olarak, araştırmacılar tarafından geliştirilen yarı yapılandırılmış görüşme formu kullanılmıştır. Araştırmanın geçerliliğini ve güvenirliğini sağlamak için görüşme formunun amacına uygunluğu, anlaşılırlığı ve uygulanabilirliği, alanında uzman iki akademisyen tarafından değerlendirilmiştir. Veriler, nitel veri analiz tekniklerinden betimsel analiz tekniği kullanılarak elde edilmiştir. Araştırmada elde edilen verilerin önceden belirlenen temalara göre kodlaması yapılmıştır. Microsoft excel programı kullanılarak elde edilen frekans ve yüzde değerleri tablolaştırılarak sunulmuştur. Araştırma bulguları; sınıf öğretmenlerinin şiir öğretim uygulamalarına ilişkin bulgular, şiir öğretiminin yapılma nedenlerine ilişkin bulgular, şiirin dil öğretimindeki rolüne ilişkin bulgular alt başlığı altında incelenmiştir. Araştırma sonuçlarına göre sınıf öğretmenleri en çok, öğrencilerine şiir yazdırma, okutma, ezberletme, örnek şiir okuma gibi şiir öğretim uygulamaları yapmaktadır. Sınıf öğretmenleri ana dili öğreniminde ve gelişiminin sağlanmasında şiirin önemli bir rol oynadığını belirtmişlerdir. Ana dili eğitiminin yapılabilmesi, duygu gelişiminin sağlanabilmesi, okuma hızının arttırılabilmesi için şiir öğretimini gerekli görmektedirler. Öğrencilerin kişisel gelişimini sağlayarak duygusal, zihinsel, sosyal gelişimlerine katkı sağlanabilmesi ve birtakım estetik duygular, ince düşüncelerin gelişebilmesi için şiir öğretiminin yapılmasının gerekliliğine inanmaktadır. Sınıf öğretmenleri şiiri bir öğretim aracı olarak görmeli, dilin temel becerilerinden olan okuma, yazma, dinleme ve konuşma öğretiminde şiirin gücünü kullanmalıdır.
Yazar isimleri: ['Bekir YILDIZ', 'Serdarhan Musa TAŞKAYA']
Yayın Yılı: 30 Ekim 2022
Dergi ismi: e-Uluslararası Eğitim Araştırmaları Dergisi
Yayın sayfa url: http://www.e-ijer.com/tr/pub/issue/73267/1159947
Yayın pdf linki: https://dergipark.org.tr/tr/download/article-file/2587981
