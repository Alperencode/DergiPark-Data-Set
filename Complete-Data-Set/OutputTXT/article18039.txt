Makale Başlığı: Laparoskopik sleeve gastrektomide stapler hattı uzunluğu erken dönem kilo kaybında etkili bir faktör olabilir mi?
Özet: GirişGünümüzde, morbid obezite tedavisinde çeşitli cerrahi teknikler arasında en sık tercih edilen yöntem “Laparoskopik sleeve gastrektomi” (LSG)’dir.  LSG cerrahi teknik olarak iyi tanımlanmış olsa da, uygulamada bazı küçük farklılıkların postoperatif erken ve uzun dönem sonuçlar üzerinde etkili olduğu değerlendirilmektedir. Bunlarla ilgili yayımlanmış çok sayıda makale mevcuttur. Özellikle, çıkarılan midenin hacmi ve boyutu gibi ameliyat sonrası kilo verme düzeylerine etki edebileceği değerlendirilen konularla ilgili çalışmalar günümüzde de yayınlanmaya devam edilmektedir. LSG’de mide transeksiyon hattının uzunluğu hem çıkarılan mide volümü, hem de kilo kaybı üzerinde daha etkili olduğu değerlendirilen kalan mide volümü ile direkt ilişkili olup literatürde bu konuda bir çalışmaya rastlanmamıştır. Bu çalışmada LSG uygulanan hastalarda stapler hattının uzunluğu ile 6. Ay kilo kaybının birbiri ile ilişkisinin değerlendirilmesi amaçlanmıştır. Gereç ve yöntemlerOcak 2018 ile Aralık 2020 tarihleri arasında LSG uygulanan ardışık 91 hastanın dosyası retrospektif olarak analiz edildi. Çıkarılan mide materyalinin patolojik incelemesinde ölçülen stapler hattı uzunlukları kaydedildi. Hastaların ameliyat sonrası 6. aydaki kilo kaybı oranı (%) ile ölçülen stapler hattı arasındaki ilişki değerlendirildi.SonuçlarBüyük çoğunluğu kadın olan (n = 71, %78) hastaların yaş ortalaması 43,1 ± 13,2 idi. Ortalama preoperatif vücut ağırlıkları 128,4 ± 16,7 kg; vücut kitle indeksleri (VKİ) ise 46,7 ± 8,4 kg/m2 olarak belirlendi. Stapler hattı uzunluğu 20,8 ± 4,1 cm olarak ölçüldü. Postoperatif 6. ayda ölçülen kilo değerleri ortalaması 94,3 ± 14,1 kg olarak belirlenen hastaların 6. ayda ölçülen kilo değişimleri %26,4 ± %6,9 olarak hesaplandı. Stapler hattı ile 6 ay kilo değişimi arasında negatif yönde zayıf ancak istatistiksel olarak anlamlı bir ilişki olduğu gösterildi (r = -0,252; p = 0,016). TartışmaLSG yapılan hastalarda erken dönem kilo kaybına etki eden birçok faktör olmakla beraber teknik detayların etkisi oldukça fazladır. Literatürde çıkarılan mide hacmiyle ilgili birçok çalışma olmasında rağmen, stapler hattı ile ilgili çalışma bulunmamaktadır. Bu çalışma, daha kısa stapler hattı uzunluğunun ameliyatın erken döneminde daha fazla kilo kaybı ile ilişkili olabileceği sonucunu bulmuş; bu durum ise kısa stapler hattı sağlanması için pilor ve gastroözofageal bileşkeye yaklaşılması gerekliliği ve düşük bir rezidü volüm bırakılması ile ilişkilendirilmiştir.
Yazar isimleri: ['Emin LAPSEKİLİ', 'Ümit ALAKUŞ']
Yayın Yılı: 31 Ağustos 2022
Dergi ismi: Ankara Eğitim ve Araştırma Hastanesi Tıp Dergisi
Yayın sayfa url: https://dergipark.org.tr/tr/pub/aeahtd/issue/72447/1105572
Yayın pdf linki: https://dergipark.org.tr/tr/download/article-file/2382784
