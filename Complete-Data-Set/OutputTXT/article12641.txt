Makale Başlığı: Uluslararası Vergi Kurallarının Yenilenmesi ve Bazı Çok Uluslu Şirketlerin Kazançlarına Küresel Asgari Kurumlar Vergisi Uygulanması
Özet: Bu çalışma tarama modelinde yapılmış betimsel bir araştırmadır. Çalışmanın amacı; çok uluslu şirketlerin (ÇUŞ’ların) vergilendirilmesinde yeni gündeme gelen yeni vergilendirme kurallarının ve “küresel asgari kurumlar vergisi” uygulamasının genel esaslarının, uygulanma gerekçelerinin ve ortaya çıkarabileceği etkilerinin analiz edilerek, bir taraftan bu yeni vergi uygulamasının anlaşılmasına katkı sağlamak diğer taraftan da uluslararası vergilendirme problemlerine ne oranda çözüm sağlayacağına ilişkin değerlendirmelerin yapılmasına zemin hazırlamaktır. Son dönemlerdeki teorik uluslararası vergilendirme literatürüne dayanarak, çalışmada kapsamlı ve sistematik bir şekilde önce; ÇUŞ ve var oluş gerekçeleri, uluslararası vergi sorunları ve vergi kuralları bağlamında ÇUŞ’ların vergilendirilmesinde yaşanan gelişmeler ele alınmıştır. Daha sonra yeni gündeme gelen OECD’nin “Ekonominin Dijitalleşmesinden Kaynaklanan Vergi Zorluklarına Yönelik İkili Çözüm Bildirisi” etrafında küresel asgari kurumlar vergisi ele alınarak incelenmiştir. Sonuç olarak; OECD’nin “Ekonominin Dijitalleşmesinden Kaynaklanan Vergi Zorluklarına Yönelik İkili (İki Ayaklı/Sütunlu) Çözüm Bildirisi” ile ÇUŞ’ların belirli (kesin/net), istikrarlı ve öngörülebilir kurallar çerçevesinde vergilendirilmesine yönelik bir yaklaşımı kararlılıkla ortaya koyduğu söylenebilir. Ancak bu yeni uluslararası vergilendirme kuralları ve ÇUŞ’ların vergilendirilmesine yönelik yeni yaklaşım, uluslararası vergileme alanında radikal bir değişimdir ve yeni vergileme normaline uyum süreci, bir takım önemli çalışmaların yapılmasını ve tüm ülkelerin desteğini (uzlaşmasını) gerekli kıldığından, kolay olmayacağı söylenebilir.
Yazar isimleri: ['Deniz ŞAHİN DURAN']
Yayın Yılı: 30 Kasım 2022
Dergi ismi: Ordu Üniversitesi Sosyal Bilimler Enstitüsü Sosyal Bilimler Araştırmaları Dergisi
Yayın sayfa url: https://dergipark.org.tr/tr/pub/odusobiad/issue/73138/1097049
Yayın pdf linki: https://dergipark.org.tr/tr/download/article-file/2347154
