Makale Başlığı: Sınıf Öğretmenlerinin Dijital Eğitim Platformlarını Kullanma Durumlarının İncelenmesi
Özet: Bu çalışmanın amacı, sınıf öğretmenlerinin matematik dersinde kullanılan dijital eğitim platformlarını kullanma durumlarını belirlemektir. Çalışmada betimsel tarama modeli kullanılmıştır. Araştırmanın çalışma grubunu 2020-2021 eğitim öğretim yılında İstanbul’da resmi ve özel ilkokullarda görev yapan 601 sınıf öğretmeni oluşturmaktadır. Çalışmada Özerbaş ve Yazıcı (2021) tarafından geliştirilen Dijital Eğitim Platformu Değerlendirme Ölçeği (DEPDÖ) kullanılmıştır. Verilerin analizinde SPSS istatistik programından yararlanılmıştır. Verilerin analizinde öncelikle parametrik veya parametrik olmayan testlerden hangisinin kullanılması gerektiğini belirlemek üzere verilerin normal dağılım şartını yerine getirip getirmediğine bakılmıştır. Bunun için ilk olarak Shapiro-Wilk testine bakılmış ve sonucun anlamlı (p˂.05) olduğu belirlenmiştir. Ayrıca verilerin basıklık ve çarpıklık değerlerine bakılmıştır. Çalışmanın verilerinin basıklık değerinin -1.10 ve çarpıklık değerinin ise 6.73 olduğu belirlenmiş, dolayısıyla verilerin normal dağılım koşulunu yerine getirmediği anlaşılmıştır. Bu nedenle verilerin analizinde parametrik olmayan testler kullanılmıştır. İkili değişkenler arasındaki farkların belirlenmesinde Mann-Whitney-U testi ve daha fazla değişkenler arasındaki farkların belirlenmesinde ise Kruskal-Wallis testinden yararlanılmıştır.Sınıf öğretmenlerinin matematik dersinde dijital eğitim platformlarını kullanma durumları incelendiğinde EBA’nın kıdem ve okutulan sınıf düzeyi değişkeni üzerinde anlamlı farklılıklara rastlanmıştır. Okulistik’in ise okul türü değişkeni üzerinde anlamlı bir farklılık çıkmış olup özel okulda çalışan sınıf öğretmenlerinin devlet okulunda çalışan sınıf öğretmenlerine göre Okulistik’i derslerinde daha fazla kullandıkları görülmüştür. Cinsiyet ve eğitim düzeyi değişkeni üzerinde hiçbir platformda anlamlı bir farklılığa rastlanmamıştır.
Yazar isimleri: ['Elif Büşra YAZICI']
Yayın Yılı: 30 Haziran 2022
Dergi ismi: Sakarya Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/sakaefd/issue/70412/1001477
Yayın pdf linki: https://dergipark.org.tr/tr/download/article-file/1997408
