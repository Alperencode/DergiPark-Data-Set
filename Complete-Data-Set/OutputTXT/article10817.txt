Makale Başlığı: Ortaokul Öğrencilerinin Okuma Tercihleri
Özet: Okuma, geçmişte olduğu gibi günümüzde de bilgiye ulaşmada insanlar tarafından en çok tercih edilen yöntemlerden biridir. Özellikle de bilginin bu denli hızla üretilip aynı hızla tüketildiği bu zamanda okuma, insan için tercihten çok bir ihtiyaçtır. Bu çalışmanın amacı, ortaokul öğrencilerinin okuma tercihlerinin neler olduğunu belirlemektir. Araştırma nitel bir çalışma olup temel nitel araştırma deseni ile gerçekleştirilmiştir. Çalışma grubunu, 2019-2020 eğitim-öğretim yılı birinci döneminde Millî Eğitim Bakanlığına bağlı devlet okullarında 5., 6., 7. ve 8. sınıflarda eğitim gören 20 ortaokul öğrencisi oluşturmaktadır. Araştırma verileri yarı yapılandırılmış görüşme formuyla toplanmıştır. Bu form, araştırmacılar tarafından geliştirilmiş olup 10 uzmanın görüşüne sunulmuş, uzmanların görüşleri doğrultusunda son hâlini almıştır. Form, 11 maddeden oluşmaktadır.  Araştırmada elde edilen veriler içerik analizi ile değerlendirilmiştir. Değerlendirme sonucunda öğrencilerin ev, koltuk, kütüphane gibi sessiz ve rahat ortamlarda okumayı tercih ettiği; ilgi alanlarına giren kitap türlerini diğerlerine göre daha çok okudukları; sessiz okuma yöntemini diğer yöntemlere göre daha çok tercih ettiği; okuma tercihlerinde ailelerinin ve öğretmenlerinin birinci derecede etkili oldukları; basılı kaynakları elektronik kaynaklara göre daha çok tercih ettiği; arkadaşlarının okuyup üzerinde konuştuğu bir eseri okuma tercihinin öğrencilerde aynı etkiyi yaratmadığı tespit edilmiştir. Ayrıca öğrencilerin çoğu, okumanın insana daha çok bilgi ve başarı kazandırdığını; okumayı daha çok bilgi edinmek, kendini geliştirmek amacıyla yaptıklarını; okumayı öğrendikten sonra kendilerini daha iyi ifade ettiklerini, bilgilendiklerini, özgürleştiklerini ifade etmişlerdir. Araştırmadan elde edilen bu sonuçlar, başta aileler olmak üzere öğretmenler, alan uzmanları, kitap yazarları gibi eğitimin içinde olan tüm paydaşlara fikir verebilir.
Yazar isimleri: ['Osman Kürşat YORGANCI']
Yayın Yılı: 30 Haziran 2022
Dergi ismi: Kuram ve Uygulamada Sosyal Bilimler Dergisi
Yayın sayfa url: https://dergipark.org.tr/tr/pub/kusob/issue/70607/1070071
Yayın pdf linki: https://dergipark.org.tr/tr/download/article-file/2240236
