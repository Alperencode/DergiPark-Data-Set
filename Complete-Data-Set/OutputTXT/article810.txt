Makale Başlığı: Yarı kurak iklim koşullarında bazı atdişi mısır (Zea mays L. indentata) genotiplerinin verim ve verim unsurlarının belirlenmesi
Özet: Amaç: Bu çalışma ile yarı kurak iklim koşullarına uygun ve yüksek tane verimine sahip at dişi mısır genotiplerinin belirlenmesi amaçlanmıştır. Materyal ve Yöntem: Araştırma 2018 yılında Şanlıurfa II. Ürün koşullarında 26 adet atdişi mısır çeşidinde tesadüf blokları deneme desenine göre 4 tekerrürlü olarak yürütülmüştür. Denemede her parsel 5 m uzunluğunda 4 sıradan oluşmuştur. Sıra arası 70 cm, sıra üzeri 20 cm ve ekim derinliği 5-6 cm olarak ayarlanmıştır. Her bir parsel alanı 14 m2 olarak oluşturulmuştur. Araştırma Bulguları: Elde edilen veriler varyans analizine tabii tutulmuş, ortalamalar arasındaki fark Duncan testine göre karşılaştırılmıştır. Araştırmada sömek oranı hariç, bitki boyu (cm), ilk koçan yüksekliği (cm), sap kalınlığı (mm), koçan çapı (mm), koçan uzunluğu (cm), koçanda tane ağırlığı (g koçan-1), bin tane ağırlığı (g), hektolitre ağırlığı (kg h-1),  koçanda tane sayısı (adet koçan-1), tane verimi (kg da-1)  ve protein oranı (%)  bakımından genotipler arasında istatistiki olarak önemli farklılık belirlenmiştir. Sonuç: Araştırmada kullanılan AJEEB (1373.75 kg da-1), AGM 1644 (1360.97 kg da -1), 94 MAY 66 (1506.39 kg da -1), 72 MAY 88 (1374.76 kg da-1), PL 618 (1410.43 kg da-1), CADIZ (1347.47 kg da-1), PL 538 (1315.95 kg da-1)  genotipleri 1300 kg da -1’in üzerinde tane verimi vermiştir. Ancak 94 MAY 66 ve PL 618 genotipleri 1400 kg da-1 üzerinde tane verimi ile ön plana çıkan genotipler olmuşlardır.  AJEEB genotipi gerek bitki boyu, gerekse tanede protein oranı bakımından silajlık olarak da değerlendirilebilir.
Yazar isimleri: ['Sedef ÜZEN', 'Ayşe Gülgün ÖKTEM']
Yayın Yılı: 31 Temmuz 2022
Dergi ismi: Akademik Ziraat Dergisi
Yayın sayfa url: https://dergipark.org.tr/tr/pub/azd/issue/71633/942944
Yayın pdf linki: https://dergipark.org.tr/tr/download/article-file/1788429
