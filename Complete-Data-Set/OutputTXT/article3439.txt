Makale Başlığı: Gizli Sayılar, Harriet ve Düşmanların En İyisi Filmlerinde Bell Hooks ve Stuart Hall’un Görüşleriyle Siyahi Kadın Temsillerinin Okunması
Özet: Hollywood sinemasında siyahi kadın temsilleri D.W Griffith’in Bir Ulusun Doğuşu filminden buyana, kölelik ve iç savaş dönemine ait stereotipleri sürdürmekte ve meşrulaştırmaktadır. Siyahi erkek karakterlerin özdeşleşme imkânı sunan özne konumunda yer almasına karşın; kadın karakterler; genellikle çeşitlilikten yoksun, tekrar eden klişelerle temsil edilirler. Çalışma kapsamında Gizli Sayılar (Theodore Melfi 2016), Harriet (Kasi Lemmons 2019) ve Düşmanların En İyisi (Robin Bissel 2019) adlı filmler temsil sorunsalı bağlamında; siyahi kadın karakterlere dair yerleşik stereotiplerin devamlılığının ve kadın karakterlerin özne konumunun sorgulanması amacıyla incelenmiştir. 2010 sonrası ana akım Hollywood sinemasına ait, siyahi kadınların hakları için mücadele veren siyahi kadın figürlerin hayatlarını konu edinen ve yaşanmış deneyimlerine, gerçek olaylara yer veren adı geçen filmlerin incelenmesinde, Bell Hooks’un Karşıt Bakış: Siyahi Kadın İzleyiciler adlı çalışmasında söz ettiği, sinemada arzulayan, aktif bakışa sahip siyahi kadının özne olarak yokluğuna dair görüşleriyle birlikte Stuart Hall’un farkın inşası ve klişeleştirme kavramlarıyla oluşturduğu temsil yaklaşımı kullanılmıştır. Filmlerin siyahi kadın karakter temsillerinde farkı doğallaştırmak ve sabitlemek için klişeleştirmeye başvurup vurmadıkları tartışılmıştır. Filmlerin üçünün ırksal farklılığın inşa edilen ve sabit olmayan bir içerik olduğunu ortaya koyduklarını, Düşmanların En İyisi dışındaki filmlerin siyahi kadınlara dair stereotipleri sorguladıklarını ve kadın karakterle özdeşleşmeye olanak sağlayan bir bakış ve özdeşleşme mekanizması kurduklarını söylemek mümkündür. .
Yazar isimleri: ['Gül YAŞARTÜRK']
Yayın Yılı: 31 Aralık 2021
Dergi ismi: Connectist: Istanbul University Journal of Communication Sciences
Yayın sayfa url: https://dergipark.org.tr/tr/pub/connectist/issue/65849/804279
Yayın pdf linki: https://dergipark.org.tr/tr/download/article-file/1324138
