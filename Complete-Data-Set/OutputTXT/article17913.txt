Makale Başlığı: Orman Mühendisi Kemal Aşk ve Tokat Sel Havzası Islah Çalışmaları
Özet: İnsanoğlu yaşadığı çevreyi bilerek veya bilmeyerek tahrip etmektedir. Bununla birlikte yaptığı zararların farkına vardığında ise önlem için çoğunlukla geç kalmıştır. Özellikle doğal bitki örtüsünün tahribi erozyon ve sel felaketlerini tetiklemiştir.  Tokat şehri bulunduğu coğrafya ve iklim itibarıyla sürekli sel tehdidi altında kalmıştır. Tarihi sebepleri araştırıldığında Tokat’ta bakır eritmek için kalhane kurulmuştur. Bu tesis için yaklaşık 300 yıl boyunca Tokat’ın etrafındaki ormanlardan odun, odun kömürü ve omca kütükleri temin edilmiştir. Osmanlı arşiv kayıtlarına göre 1862 yılında büyük bir sel felaketi yaşanmış ve 1951 yılına kadar belirli aralıklarla tekrar etmiştir. Soruna kalıcı çözüm arayan idareler önlem için bazı çalışmalar yapmış ancak başarı sağlanamamıştır. Fransa’da iki yıl erozyon ve mera ıslahı eğitimi alan orman mühendisi Kemal Aşk, 1955 yılında Tokat’a gelerek havzanın iklim-toprak-bitki dengesini sağlayacak bir proje üzerinde çalışmaya başlamıştır. Dört yıllık çalışma sonucunda şehir sel tehlikesinden kurtarılmıştır. Tokat sel havzası ıslah çalışmasıyla elde edilen tecrübeler Türkiye’nin başka bölgelerine aktarılmıştır. Ancak Türkiye’nin birçok yerleşim yeri halen sel zararı riski altındadır. Bu sebeple havza ıslahı çalışmalarına güçlendirilmiş taşra teşkilatı ile devam edilmelidir.
Yazar isimleri: ['Erhan KILIÇ']
Yayın Yılı: 26 Temmuz 2022
Dergi ismi: Ağaç ve Orman
Yayın sayfa url: https://dergipark.org.tr/tr/pub/agacorman/issue/71436/1107758
Yayın pdf linki: https://dergipark.org.tr/tr/download/article-file/2391738
