Makale Başlığı: WEB OF SCIENCE VERİ TABANINDA ANALİTİK HİYERARŞİ PROSESİYLE İLGİLİ YAYINLARIN BİBLİYOMETRİK ANALİZİ
Özet: Çok Kriterli Karar Verme yöntemleri, nitel ve nicel verilerin bir arada kullanılarak problemlerin çözümünde kullanılmaktadır. Bu yöntemlerden en yaygın şekilde tercih edilenlerden biri de Analitik Hiyerarşi Prosesi yöntemidir. Bu çalışmada Web of Science veri tabanında yayınlanmış olan Analitik Hiyerarşi Prosesi yöntemi konulu yayınların bibliyometrik açıdan analiz edilmesi amaçlanmaktadır. Bu çalışma için önerilen model, Tranfield vd.’nin (2003) araştırması ekseninde planlama, yönetme ve raporlama aşamalarından oluşmaktadır. VOSviewer v. 1.6.17 programı ile 29.10.2021 tarihinde yapılan ilk analiz sonucu, 1980-2021 yılları arasında Web of Science veri tabanına ait 36.405 yayın elde edilmiştir. Araştırmanın amaç, kapsam ve modeli temelinde 10 araştırma sorusu oluşturulmuştur. Bu sorular temelinde yapılan analiz sonucunda, 1980-2021 yılları arasında Analitik Hiyerarşi Prosesi yöntemiyle yapılmış yayınlar en yüksek düzeyine 2020’de ulaşmıştır. Bu yöntem, 19 farklı doküman türünde yayınlanmıştır. 36.405 yayının yaklaşık %98’i makale, bildiri ve derleme şeklindedir. Bu konuda 149 farklı araştırma alanının 64.911 kez incelendiği tespit edilmiştir. En temel araştırma alanları; mühendislik, bilgisayar, işletme, ekoloji, araştırma yönetimi, teknolojik alanlarla ilgili diğer konular, enerji, inşaat, jeoloji ve su kaynakları şeklindedir. Yayınlar, 158 farklı ülkede yayınlanmıştır. Bu konuda en yüksek yayınlanma sayısı Çin’e aittir. Yayınlar, 24 farklı yazım dilinde yayınlanmıştır. Uluslararası alanda yer alan veri tabanlarında genellikle bu konudaki yazım dili olarak İngilizce tercih edilmektedir. Ayrıca bu konudaki en yüksek atıf sayısına sahip yayın, Saaty (1990)’nin “How to Make a Decision - The Analytic Hierarchy Process” adlı makalesidir. Yayınlar incelendiğinde en çok tercih edilen anahtar kelimeler; “AHP, analitik hiyerarşi prosesi ve analitik hiyerarşi süreci” olarak öne çıkmaktadır. Bibliyometrik analizler konu, alan ve yöntem temelinde ilgili yazarlara literatür hakkında geniş ve kapsamlı bir bilgi sunmaktadır. Bu araştırmaların artması yazarların ve araştırmacıların ilgilendikleri alanları daha iyi tanımlamalarına imkân sağlamaktadır.
Yazar isimleri: ['Ali ŞİMŞEK', 'Ercan KÜÇÜKESMEN']
Yayın Yılı: 31 Aralık 2021
Dergi ismi: Bilge Uluslararası Sosyal Araştırmalar Dergisi
Yayın sayfa url: https://dergipark.org.tr/tr/pub/busad/issue/67638/1040086
Yayın pdf linki: https://dergipark.org.tr/tr/download/article-file/2146241
