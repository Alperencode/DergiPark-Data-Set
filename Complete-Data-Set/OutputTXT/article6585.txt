Makale Başlığı: Ergenlerin Saldırganlık ve Değerler Yönelimleri Üzerine Bir Araştırma
Özet: Okul ortamlarında saldırganlık kısa ve uzun vadede çeşitli sorunlara neden olan önemli bir sorundur. Bu araştırma, lise öğrencilerinin saldırganlık eğilimleri ile değer yönelimlerine ilişkin algılarının çeşitli değişkenlere göre nasıl değiştiğini belirlemek amacıyla gerçekleştirilmiştir.  İlişkisel tarama modelinde yürütülen araştırmanın örneklemini Kuzey Kıbrıs Türk Cumhuriyeti (KKTC) Lefkoşa İlçe merkezinde bulunan devlet liselerinde öğrenim gören 373 lise öğrencisi oluşturmaktadır. Araştırmada kişisel bilgi formu, Buss-Perry Saldırganlık Ölçeği ve Schwartz Değerler Ölçeği kullanılmıştır. Araştırma bulgularından elde edilen sonuçlara göre öğrencilerin toplam saldırganlık puanlarının orta seviyede olduğu ve erkeklerin kızlara kıyasla daha fazla saldırgan davranış sergiledikleri belirlenmiştir. Araştırmada çarpıcı biçimde okulda en az 1-2 kez disiplin cezası alan öğrencilerin daha saldırgan davranışlar sergilediği dikkat çekmektedir. Öğrencilerin değer yönelimine ilişkin ilk sırada evrensellik değeri yer alırken, bunu sırasıyla iyilikseverlik, özyönelim, geleneksellik, güvenlik, başarı, güç, uyma/itaat, uyarılım ve hazcılık değerlerinin takip ettiği saptanmıştır. Öğrencilerin saldırganlık düzeyleri ile değer gruplarının karşılaştırılmasında hazcılık, güç, başarı ve uyarılım değerlerinin saldırganlık davranışını artırdığı, uyma-itaat alt değerinin ise saldırganlığı azalttığı belirlenmiştir. Araştırmada ortaya çıkan evrenselcilik ve iyilikseverlik değerlerinin benimsenmesinin saldırganlığı azalttığı bulgusu, eşitlik, sosyal adalet ve insanın değeri gibi konuların okul ortamında daha fazla ele alınmasına ilişkin planlama yapılmasında yol gösterici olabileceği düşünülmektedir.
Yazar isimleri: ['Cemile ÜÇÜNCÜ', 'Ayşe ÖZADA NAZIM']
Yayın Yılı: 17 Ekim 2022
Dergi ismi: Gümüşhane Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/gumus/issue/73042/1053359
Yayın pdf linki: https://dergipark.org.tr/tr/download/article-file/2174593
