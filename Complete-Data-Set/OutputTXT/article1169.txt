Makale Başlığı: Paphlagonia Hadrianopolisi’nden Yeni Bir Mezar
Özet: Paphlagonia  Hadrianopolis’i  ve  çevresinde  gerçekleştirilen  yüzey  araştırmaları  ve  kazılarda,  sandık  mezar,  oda  mezar,  alınlıklı  mezar  ve  kaya  mezarlarından  oluşan  zengin  bir  mezar  repertuvarı  tespit  edilmiştir.  2021  kazı  sezonunda  anılan  mezar  tipleri dışında; beşik çatı formlu, köşe akroterleri profil şeklinde, bezemesiz, 84 x 68 cm  ölçülerinde,  kireçtaşı  ostothek-çocuk  lahti  kapağının  tespiti,  kent  için  yeni  bir  mezar tipini ve aynı zamanda yeni bir gömü şeklini de gündeme getirmiştir. Kapağın in  situ  hali  ile  parçalar  halinde  taşlarla  oluşturulan  bir  sanduka  şeklinde  olduğu  belgelenmiştir.  Bu  hali  ile  kapağın  her  iki  yönündeki  kenet  yuvalarının  altta  tespit  edilen  levhalarda  olmaması  mezarın  iki  kullanım  evresi  geçirdiğini  ifade  etmiştir.  Kapağın  ilk  kullanım  evresinde  bir  ostothek  olduğu,  ikinci  kullanım  evresinde  ise  sadece  Paphlagonia  Bölgesi’nin  güneyinde  görülen  olasılıkla  bir  çocuk  için  oluşturulmuş  alınlıklı  mezar  olabileceği  görüşü  üzerinde  durulmuştur.  Mezarın  ilk  kullanım evresinde ostothek olarak değerlendirilmiş olması aynı zamanda bölgede kremasyon  gömünün  varlığını  da  ortaya  koymuştur.  Bölgede  yazıtlı  ve  yazıtsız  ostotheklerin  varlığı,  kremasyon  gömünün  hem  halk  hem  de  askerler  tarafından  tercih  edildiğini;  dolayısıyla  toplum  içinde  özel  bir  statü  gerektirmeden,  herkes  tarafından  kremasyon  gömünün  tercih  edilebileceğini  göstermiştir.  Tespit  edilen  ostothek  kapağının  varlığı,  bugüne  kadar  sadece  Amastrist  ve  Pompeiopolis’te  olduğu   bilinen   kremasyon   gömü   geleneğinin,   Hadrianopolis’te   de   olduğunu   kanıtlanmıştır.  Bu  durum  aynı  zamanda  kentte  kremasyon  gömü  için  sadece  ostotheklerin değil aynı zamanda pişmiş toprak urnelerin kullanılmış olabileceğini de  düşündürmektedir.  Kentte  yürütülen  düzenli  arkeolojik  kazıların  son  10  yıl  içinde  gerçekleştirildiği  göz  önüne  alındığında  ileriki  yıllarda  mezar  tipolojisi  ve  gömü  gelenekleri  ile  ilgili  verilerin  artacağı  ve  kremasyon  gömüyü  kanıtlayacak  yeni verilerin elde edileceği öngörülmektedir
Yazar isimleri: ['Mevlüt ELİÜŞÜK']
Yayın Yılı: 4 Ağustos 2022
Dergi ismi: Anadolu Araştırmaları
Yayın sayfa url: https://dergipark.org.tr/tr/pub/iuanadolu/issue/71794/1016550
Yayın pdf linki: https://dergipark.org.tr/tr/download/article-file/2053617
