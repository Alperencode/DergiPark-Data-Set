Makale Başlığı: İslam Eğitim Geleneğinin Teşekkülünde Hadislerin Etkisi: Rihle Örneği
Özet: Hicri 7. asırda iki büyük medeniyetin sınırında yaşamış, medeniyetten uzak câhilî bir yaşam süren Arap toplumu, İslamiyet’in zuhûruyla büyük bir değişim ve dönüşüm yaşamıştır. İslam öncesi döneme dair yazılı neredeyse hiçbir belge bulunmayan Câhiliye dönemi Arapları, Kur’an-ı Kerim’in ilke ve mesajları ve Hz. Peygamber’in örneklik ve uygulamalarıyla başlayan büyük bir medeniyetin inşasını gerçekleştirmişlerdir. Şüphesiz bu büyük dönüşümde Kur’an-ı Kerim’in daha en başta ilme ve eğitime sevk eden mesajları büyük bir etkiye sahiptir. Kur’an’ın yoğun ilim ve eğitim vurgusu Hz. Peygamber’in uygulamalarıyla hayat bulmuş ve anlam kazanmıştır. “Ben öğretmen olarak gönderildim.” mesajıyla tarafını ilmin ve eğitimin yanında belirleyen Hz. Peygamber gerek uygulamaları ve gerekse vermiş olduğu sözlü mesajları ile sonraki dönemler için büyük bir ilim ve eğitim geleneğinin oluşmasının yolunu açmıştır. İlim talebi yolunda önceki dinlerde eşine rastlanmayacak kadar büyük teşvikler, Müslümanları büyük birer ilim ve eğitim taliplerine çevirmiştir. “İlim Çin’de bile olsa alınız.” hadisi ve benzeri mesajlar İslam eğitim tarihinde önemli bir yer tutan ilim yolculuklarının (rihle) önünü açmıştır. Hatîb el-Bağdâdî de Hz. Peygamber’in mesajlarının bir eğitim geleneği olarak “rihle”ye dönüşmesini aynı isim altında bir eser olarak ortaya koymuştur. Buna göre, ayetlerin ilim vurgusu yanında Hz. Peygamber’in ümmetine ilmi ve eğitimi bir hedef olarak göstermesi, büyük bir ilim ve eğitim geleneğinin oluşmasının zemini olmuştur.
Yazar isimleri: ['Yusuf Bahri GÜNDOĞDU']
Yayın Yılı: 30 Kasım 2022
Dergi ismi: Ordu Üniversitesi Sosyal Bilimler Enstitüsü Sosyal Bilimler Araştırmaları Dergisi
Yayın sayfa url: https://dergipark.org.tr/tr/pub/odusobiad/issue/73138/1162990
Yayın pdf linki: https://dergipark.org.tr/tr/download/article-file/2600176
