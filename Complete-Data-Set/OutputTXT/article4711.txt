Makale Başlığı: TÜRK KAMU YÖNETİMİNDE MERKEZİ YÖNETİMİN DİYALOJİK İLETİŞİMİ: BAKANLIKLARIN WEB SİTELERİ ÖRNEĞİ
Özet: Halkla ilişkilerin diyalog yaklaşımı, 2000’li yıllara kadar teorik olarak tartışılmıştır. Bu yıllardan itibaren yaygınlaşan internet teknolojileri, halkla ilişkilerde diyaloğun uygulanabilirliğini gündeme taşımıştır. Kişilerarası iletişime özgü olan diyaloğun, bu yeni iletişim teknolojileri ile hayata geçirilebileceğini öneren ilk kapsamlı çalışma Kent ve Taylor (1998) tarafından yapılmıştır. Çalışmada, kuruluşların halkla ilişkiler faaliyetlerine diyaloğu adapte edebilecek potansiyele sahip olan web sitelerinin kullanımı konusunda ilkeler ortaya konulmuştur. Bu ilkeler; diyalojik döngü, bilginin kullanışlılığı, arayüz kullanım kolaylığı, ziyaretçileri sitede tutma ve yeniden ziyareti sağlama şeklinde sıralanmaktadır. Bu çalışma, diyaloğa uygun bir web tasarımı öneren Kent ve Taylor’un diyalojik ilkeleri çerçevesinde yapılmıştır. Çalışmada, Türk kamu yönetimi merkezi yönetim kurumlarından olan bakanlıkların web siteleri diyalojik ilkeler temelinde analiz edilmiştir. Bu analizlerle, merkezi yönetimin diyalojik halkla ilişkileri ortaya konmaya çalışılmıştır. Bu amaçla, çalışma döneminde sayıları 16 olan bakanlıkların tamamının web siteleri incelenmiştir. Çalışmada içerik analizi yöntemi kullanılmıştır. Analiz sonucunda elde edilen bulgular, web sitelerinin, arayüz kullanım kolaylığı ve yeniden ziyareti sağlama kategorilerinde yetersiz, bilginin kullanışlılığı ve ziyaretçileri sitede tutma ilkelerinde başarılı olduğunu göstermektedir. Bu çalışmada önemle vurgulanan diyalojik döngü ilkesi çerçevesinde ise, web sitelerinin oldukça yetersiz olduğu görülmüştür.
Yazar isimleri: ['Emircan TOKGÖZ', 'Nural İMİK TANYILDIZI']
Yayın Yılı: 30 Haziran 2022
Dergi ismi: Ege Üniversitesi İletişim Fakültesi Yeni Düşünceler Hakemli E-Dergisi
Yayın sayfa url: https://dergipark.org.tr/tr/pub/euifydhed/issue/70548/1061250
Yayın pdf linki: https://dergipark.org.tr/tr/download/article-file/2205726
