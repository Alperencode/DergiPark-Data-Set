Makale Başlığı: İkinci dil sözlü performansta planlama zamanı ve görev türünün sözcük kullanımına etkisi
Özet: İşlevsel yeterliliğe sahip bir sözvarlığı oluşturmak ikinci dil öğrenenler için zorlu bir görevdir. Özellikle, gerçek iletişimde üretken kullanım için sözvarlığının yeterli bir bölümünün kolayca erişilebilir ve geri çağrılabilir olması gerekmektedir. Bu çalışma, planlama zamanının varlığı ve görev türünün ikinci dil öğrenenlerin sözlü performansta sözcüksel üretimi üzerindeki olası etkilerini araştırmıştır. Her biri iki seviyeli (planlamasız ve planlamalı; betimsel ve öyküleyici) iki bağımsız değişkenin (planlama zamanı ve görev türü) olduğu 2x2’lik bir deneysel tasarım kullanılmıştır. Katılımcılar, eğitim dili İngilizce olan Türkiye’deki bir üniversitenin Hazırlık Okulu’nda öğrenim gören orta düzey dil yeterliğine sahip 102 (51 kadın ve 51 erkek) öğrenciden oluşmuştur. Ellibir (51) çift planlamasız ve planlamalı koşullarıyla sözlü betimsel ve öyküleyici görevleri gerçekleştirmiştir. Katılımcıların sözlü üretimleri iki ana ölçü kullanılarak çözümlenmiştir: sözcüksel karmaşıklık ve sözcüksel doğruluk. Sözcüksel karmaşıklık sözcüklerin içerdiği hece sayısı ve sözcüksel zenginlik/değişkenlik ölçütleri kullanılarak ölçülmüştür.  Sözcüksel zenginlik/değişkenlik, alt-ölçütleri olan tür-belirteç oranı, içeriksel sözcük aralığı, dilbilgisel sözcük aralığı, içeriksel sözcük-dilbilgisel sözcük oranı ve sözcük yoğunluğu ile ölçülürken, sözcüksel doğruluk hatasız tümcelerin sayısıyla ölçülmüştür. Sonuçlar, sözcüksel kullanımın planlama zamanından ziyade ağırlıklı olarak görev türü tarafından belirlendiğini ortaya koymuştur. Öyküleme gerektiren görevler betimleme gerektiren görevlerden daha karmaşık ve daha zengin sözcük kullanımına yol açmıştır. Planlama zamanının varlığı kullanılan sözcüklerin doğruluğunu olumlu yönde etkilediği görülmüştür ancak bu daha düşük derecede sözcüksel zenginlik ve çeşitlilik pahasına gerçekleşmiştir. Sonuçlar ayrıca ikinci dil sözcük kullanımının çeşitli yönlerini besleyen görev tasarımı yoluyla sözvarlığına odaklanmanın sağlanabileceğini göstermiştir.
Yazar isimleri: ['Ilkay GILANLIOGLU']
Yayın Yılı: 13 Ekim 2022
Dergi ismi: Bartın Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/buefad/issue/72980/1026153
Yayın pdf linki: https://dergipark.org.tr/tr/download/article-file/2090934
