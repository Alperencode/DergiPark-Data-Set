Makale Başlığı: GİRESUN’DA YAŞAYAN YEREL HALKIN EKOTURİZME YÖNELİK ALGILARININ BELİRLENMESİ
Özet: Turizm faaliyetleri sonucunda ekonomik, sosyo-kültürel ve çevresel birçok etki meydana gelmektedir. Özellikle kitle turizminin önemli ölçüde gelişmesi ile turizm faaliyetlerindeki artış, çevrenin bozulması yönünde etkiler yaratmıştır. Bu etkilerin azaltılması, koruma yönünde gelişen bilinç sürdürülebilir turizmin de gelişmesine yol açmıştır. Sürdürülebilir turizmin bir alt bölümü olan ekoturizm, genel anlamda korunan alanlara seyahati içeren ve bu yolla ekonomik kalkınmayı ayrıca doğal kaynakların korunmasını sağlayan bir turizm türüdür. Ekoturizmin gerçekleştirilmesi ise seyahat edilen yerlerdeki yerel halkın katılımının sağlanmasıyla mümkündür. Ekoturizmin gelişmesi ise yerel halkın katılımının sağlanması, fikirlerinin alınması ve yerel halka maksimum faydanın sağlanmasına bağlıdır. Bu nedenle bu çalışmanın amacı, ekoturizmin olumlu ve olumsuz etkilerinin yerel halk tarafından algılanmasını belirlemektir. Bu çalışmanın evrenini Giresun ilinde ikamet eden 18 yaş ve üzeri yerel halk oluşturmaktadır. Anket tekniği kullanılan bu çalışma kapsamında 423 kişiye ulaşılarak veriler elde edilmiştir. Betimleyici analiz yapılan verilerden elde edilen bulgular ise Giresun halkının ekoturizmin etkileri konusundaki algısının genel anlamda olumlu olduğunu göstermektedir. Ayrıca Giresun halkının, tarihi binaların ve yapıların korunmasına ekoturizmin katkısı olduğuna inandığı, çevre kirliliği ve doğaya karşı ekoturizmin olumsuz etkilerinin olmadığına yerel halkın kültürel gelişimine ve yaşam kalitesinin yükselmesinde etkili olduğunun düşünüldüğü belirlenmiştir. Diğer yandan bu araştırmada ekoturizmin kentte suç, fuhuş, uyuşturucu gibi sosyal problemlerin meydana gelmesinde ve kültürel değerlerin yok olmasında etkili olduğu düşünülse de yerel halkın tutum ve davranışlarında ekoturizmin olumsuz bir etkisinin olmadığı sonucuna ulaşılmıştır.
Yazar isimleri: ['Mustafa YİĞİT', 'Süreyya AKCAY']
Yayın Yılı: 30 Ekim 2022
Dergi ismi: Bingöl Üniversitesi Sosyal Bilimler Enstitüsü Dergisi
Yayın sayfa url: http://busbed.bingol.edu.tr/tr/pub/issue/73192/1122641
Yayın pdf linki: https://dergipark.org.tr/tr/download/article-file/2452866
