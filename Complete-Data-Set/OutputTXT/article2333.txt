Makale Başlığı: Erzurum İli Uzundere İlçesinde Küçükbaş Hayvancılık Faaliyetleri ve Genel Sorunlar
Özet: Bu çalışma,  Erzurum İli Uzundere ilçesinde koyun ve keçi işletmelerinin mevcut durumu ve sorunlarının belirlenmesi amacıyla, Uzundere’nin 12 mahallesinde örnekleme yöntemiyle seçilen toplam 35 küçükbaş işletmesinde yapılmıştır. Ankete katılan yetiştiricilerin ortalama yaşı 48.7’dir. İşletmelerdeki koyunların %54.3’ü Morkaraman ve melezi, %31.4’ü Hemşin ve melezi, %14.3’ü ise Akkaraman ve melezinden oluşurken, keçilerin tamamının kıl keçi ve melezinden oluştuğu belirlenmiştir. İşletme sahiplerinin önemli bir kısmının (%80)  yarı göçer olduğu, barınakların %60’ı kapalı %40’ının ise yarı açık olduğu saptanmıştır. İşletmelerin %85.7’si koç/teke teminini kendi sürüsünden, %14.2’si ise komşu sürülerden sağlamaktadır. Yetiştiricilerin %37.2’si koç veya tekeleri 2-3 yıl, %62.8’i ise 4-5 yıl süreyle damızlıkta tutmaktadır. Doğumların büyük çoğunluğunun (%94.2’si) tek, %5.7’sinin ise ikiz doğum olarak gerçekleştiği bildirilmiştir. Ortalama oğlak veya kuzu ölüm oranları işletmeler genelinde %10’dur. Yetiştiriciler önemli sorunlar olarak; yem fiyatlarının ve altyapı maliyetinin yüksek olmasını, buna karşılık ürün satış fiyatlarının düşük olması ve çoban bulamamayı göstermişlerdir. En çok karşılaşılan sağlık probleminin sindirim yolu hastalıkları (%60) ve solunum yolu hastalıkları (%37) olduğu, işletmelerin çoğunlukla çeşitli koruyucu aşılar yaptırdıkları saptanmıştır. İşletmelerde genel olarak fiziki alt yapı yetersizliğinin verimliliği ve hayvan sağlığını olumsuz yönde etkilediği gözlenmiştir. İşletme sahiplerinin yetiştiricilik konusundaki bilgi noksanlığı ve sermaye yetersizlikleri ile yetiştirdikleri ırkların düşük verimli olması ve yetiştiriciliğin ekstansif karakterde olması diğer önemli sorunlardır.
Yazar isimleri: ['Hakan GÖKMENER', 'Ayhan ÖZTÜRK']
Yayın Yılı: 26 Haziran 2022
Dergi ismi: Bahri Dağdaş Hayvancılık Araştırma Dergisi
Yayın sayfa url: https://dergipark.org.tr/tr/pub/bdhad/issue/70153/1034564
Yayın pdf linki: https://dergipark.org.tr/tr/download/article-file/2123652
