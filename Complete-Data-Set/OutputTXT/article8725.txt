Makale Başlığı: Bir Terapi Yöntemi Olarak Fotoğraf Sanatının Geriatride Kullanımı
Özet: Sağlığın korunması ve sürdürülmesi ile yaşlılığın doğal süreçleri ve hastalıkların  tedavisinde pek çok farklı biyopsikososyal tedavi ve terapi yöntemleri uygulanmaktadır.  Sanatın bir terapi ve tedavi aracı olarak kullanımı da gittikçe yaygınlaşmaktadır. Sanat  alanlarında pek çok branş terapi amacıyla kişinin ilgi alanına göre kullanılmaktadır.  Bu alanların başında, resim, seramik, ebru, müzik, fotoğrafçılık gibi sanat türleri  gelmektedir. Özellikle geriatri alanında uygulanacak sanat türlerinin kişiye özel olması  önem taşımaktadır. Bu derlemede fotoğraf sanatının geriatrik vakalarda terapi amacıyla  kullanımı ele alınmış, beklenen muhtemel terapi sonuçları üzerinde durulmuştur.  Fotoğraf çekimi yaşlı bireylerin iç ve dış dünyaya yönelik merak ve kontrol duygusu  geliştirmelerine yardımcı olur. Fotoğraf çekimi sırasında çekilecek nesnenin aranması,  kurgulanması, pozisyonu ve konumunun belirlenmesi fiziksel olarak var olma hissini  arttırır. Ayrıca; dikkat, hafıza, planlama, problem çözme, soyutlama gibi işlevselliği  arttırıcı yeteneklerinin, yani psikomotor becerilerinin gelişimine imkân tanır. Fotoğrafın  fiziksel varlığı ve dışsal dünyanın temsilini harekete geçirme özelliği, gerçeklikte zemin  oluşturma ile birlikte içsel kaos durumlarıyla baş edebilme imkanı tanır. Fotoğraf  çekiminde tematik çalışmalar yaptırılarak yaşlı bireylerin hayata katılımı ve iyilik hali  desteklenip, güvenli bir şekilde terapötik etkilerinden faydalanılabilir. Bu terapinin  etkilerinin daha detaylı inceleneceği ileriki bilimsel çalışmalara ihtiyaç vardır.
Yazar isimleri: ['Fikri SALMAN', 'Gizem AKKURNAZ']
Yayın Yılı: 31 Mayıs 2022
Dergi ismi: İzmir Katip Çelebi Üniversitesi Sağlık Bilimleri Fakültesi Dergisi
Yayın sayfa url: https://dergipark.org.tr/tr/pub/ikcusbfd/issue/70141/1085202
Yayın pdf linki: https://dergipark.org.tr/tr/download/article-file/2299562
