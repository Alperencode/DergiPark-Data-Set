Makale Başlığı: KARS SARIKAMIŞ BAYRAKTEPE (CIBILTEPE) KIŞ SPORLARI VE TURİZM MERKEZİ’NİN KIŞ TURİZMİ AÇISINDAN DEĞERLENDİRİLMESİ
Özet: Bu çalışmada, Kars ilinde bulunan Sarıkamış Kayak Merkezi’nin ziyaretçiler tarafından tercih edilme sebeplerinin araştırılması, Sarıkamış’ta konaklayan turistlerin görüşleri doğrultusunda bölgenin kış turizm potansiyelinin değerlendirilmesi ve bu görüşlerin çeşitli sosyo-demografik değişkenlere (yaş, cinsiyet, medeni durum, eğitim durumu, gelir durumu) göre farklılaşmasının incelenmesi amaçlanmıştır. Bu amaç doğrultusunda araştırmada veri toplama aracı olarak anket tekniği kullanılarak Sarıkamış Kayak Merkezi’nde ziyaretçi olarak bulunan 235 kişiye anket uygulanmıştır. Elde edilen verilerin analizi SPSS 23.0 istatistik paket programı ile yapılmıştır. Araştırmada elde edilen verilerin analizi neticesinde anket formunun ikinci bölümünde yer alan, Kars Sarıkamış Kayak Merkezi’nin turizm potansiyelini ölçmeye yönelik ifadelere, ziyaretçilerin büyük oranda olumlu cevaplar verdiği görülmüştür. Bulgular doğrultusunda Sarıkamış Kayak Merkezi'nin kış turizm potansiyelinin yüksek olduğu, verilen hizmetlerin kaliteli olduğu ve talebi karşıladığı sonucu ortaya çıkmıştır. Ancak tesiste altyapı, pist ve mekanik tesisler yönünden, örneğin soğuk iklim koşullarına uygun kapalı telesiyej sisteminin olmaması gibi, eksikliklerin olduğu ifade edilmiştir. Ayrıca merkeze yönelik pazarlama ve markalaşma çalışmaları noktasında, örneğin merkezin kendine ait bir logosunun olmaması gibi, çeşitli eksikliklerin olduğu vurgulanmıştır. Anketin üçüncü bölümünde yer alan Sarıkamış Kayak Merkezi’nin ziyaretçiler tarafından tercih edilme sebeplerini belirlemeye yönelik ifadelere de ziyaretçilerin büyük oranda olumlu cevaplar verdiği görülmüştür. Ziyaretçilerin sadece “alışveriş merkezi yeterlidir” ifadesine olumsuz cevap verdiği görülmüştür. Bu da bölgede ya da yakın çevresinde turistlerin taleplerini karşılayacak düzeyde ve sayıda alışveriş merkezleri olmadığını, bu konuda çalışmalar yapılması gerektiğini göstermektedir.
Yazar isimleri: ['Erzem KARAÇOR', 'Gamze TEMİZEL']
Yayın Yılı: 30 Haziran 2022
Dergi ismi: Çatalhöyük Uluslararası Turizm ve Sosyal Araştırmalar Dergisi
Yayın sayfa url: https://dergipark.org.tr/tr/pub/cutsad/issue/71091/1084028
Yayın pdf linki: https://dergipark.org.tr/tr/download/article-file/2294720
