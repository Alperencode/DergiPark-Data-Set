Makale Başlığı: Okul Öncesi Eğitim Kurumlarında Öğrenme Merkezlerinin Sınıflara Yansıması: Aksaray İli Örneği
Özet: MEB okul öncesi eğitim programında “Öğrenme Merkezlerinin” düzenlenmesi ve kullanılması üzerinde önemle durmuştur. Sınıflarda eğitim öğretim sürecinin daha verimli bir şekilde gerçekleşmesi ve istendik davranışların çocuklara kazandırılması için fiziksel çevrenin uygun şekilde hazırlanması gerekir. Buradan yola çıkarak araştırmanın amacını, okul öncesi eğitim sınıflarında öğrenme merkezlerinin düzenlenme durumlarının betimlenmesi oluşturmaktadır. Bu amaçla yapılan araştırmada; farklı okul türlerinden 16 okulda öğrenme merkezlerine ilişkin uygulamaları belirlemeye yönelik gözlemler yapılarak kaydedilmiştir. Gülay Ögelman ve Karakuzu (2016) tarafından geliştirilen “Öğrenme Merkezi Kontrol Listesi” kullanılmış, amaca hizmet etme derecesinde bazı maddeler çıkarılıp yeniden oluşturulmuştur. Araştırma verilerine göre, araştırmaya alınan tüm okullar incelendiğinde de sınıflarda, en fazla bulunan merkez blok ve kitap merkezleridir. Sınıfların büyük bir çoğunluğunda geçici ilgi merkezinin olmadığı belirlenmiştir. Sanat ve geçici ilgi merkezinin dışında tüm merkezlerin yarısından fazlasında yazı ya da resim etiketi kullanılmıştır. Sınıfların bir bölümünde, merkezler diğer merkezlerden belirgin bir biçimde ayrılmamıştır. Tüm sınıflarda merkezlerin büyük bir kısmı, farklı merkezde oynayan çocukların birbirini görebileceği şekilde düzenlendiği belirlenmiştir. Araştırmadaki sınıflarda merkezlerin duvara sabitlenmesi açısından çok yeterli olmadıkları söylenebilir. Sınıfların tümünde sanat ve geçici ilgi merkezinin dışında kalan tüm merkezlerin çoğunluğunda yazı ya da resim etiketi kullanımı gözlenmiştir. Yazı ve resim etiketinin birlikte en fazla yer aldığı merkezler, kitap ve müzik merkezleridir. Anasınıflarında, anaokullarından daha çok merkezde resim etiketi, yazı etiketinden daha büyük boyutta bulunmaktadır. Anaokullarında blok ve fen merkezleri, anasınıflarında ise; sanat, kitap, dramatik oyun, müzik ve geçici ilgi merkezleri daha fazla resim-yazı etiketlerini çocukların göz hizasında düzenlemişlerdir. Tüm sınıflarda merkezlerin büyük bir kısmı farklı merkezde oynayan çocukların birbirini görebileceği şekilde olduğu tespit edilmiştir.
Yazar isimleri: ['Yunus GÜNİNDİ']
Yayın Yılı: 30 Haziran 2022
Dergi ismi: Aksaray Üniversitesi Sosyal Bilimler Enstitüsü Dergisi
Yayın sayfa url: http://aseddergi.aksaray.edu.tr/tr/pub/issue/71102/1124622
Yayın pdf linki: https://dergipark.org.tr/tr/download/article-file/2460910
