Makale Başlığı: Turgut Cansever'in hatıratında disiplinlerarası iş birliği kültürü, coğrafya, Ali Tanoğlu ve İstanbul'a Dair
Özet: Öz Amaç: Dünya ve Türk bilim çevrelerinde derin izler bırakmış olan Bilge Mimar Turgut Cansever'in hatıratında disiplinler arası ortak çalışma kültürü, coğrafya, Profesör Ali Tanoğlu ve İstanbul ile ilgili bölümü ele alınmıştır. Hatıratın ilgili bölümünden önce Cansever ve Tanoğlu'nun kısa biyografileriyle birlikte eserleri verilmiştir. Ardından 1940'lı yılların sonu itibariyle adı geçen bilim insanlarının, Türk bilimi, mevcut sosyo-kültürel gelişmeler, özellikle nüfus değişimleri ışığında ülkenin yüz yıl sonraki durumu, yaşanabilecek sorunlar, bu sorunların yine İstanbul’a yansımaları ve kent planlamanın önemine yönelik kaygılı perspektifleri üzerinde durulmuştur. Disiplinler arası ortak çalışma kültürüne sahip iki bilim insanının mevcut ve oluşabilecek sorunların çözümüne yönelik bakış açılarının, diğerleri tarafından kabul ve ret noktasında nasıl izler bıraktığı, hangi olumsuz sonuçlara yol açtığı somut örneklerle gözler önüne serilmeye çalışılmıştır. Bu yapılırken gelinen noktada, bilim insanında bulunması beklenen erdemin yaşanan sorunlarla ilgisi analiz edilmiştir. Yöntem: Yöntem olarak biyografik incelemeler, hatıratlar, özellikle nüfus ve belirli konularla ilgili nicel verileri de içeren karma yöntem kullanılmıştır. Zira bu verilerin birlikte kullanımı, yaklaşımların tek başına kullanımına göre araştırmanın problemini daha iyi anlamamızı sağlar. Konunun bütüncül bir yaklaşımla yorumlanması aşamasında ise hermeneutikten yararlanılmıştır.Bulgular: Cansever ve Tanoğlu’nun 1940’lı yıllarda ortaya koyduğu yaklaşımların değer görmesi durumunda İstanbul ve aynı süreci geçiren diğer büyük kentlerde son 70 yıldır yaşanan sıkıntıların önemli bir kısmı büyük olasılıkla yaşanmayacak ve ülkemizde sağlıklı bir kentleşme gerçekleşebilecekti.Sonuç: Sonuç olarak ortak çalışma kültürü, basiret ve erdemli bilim insanları ve bunun tam tersi özelliklere sahip ancak karar alma noktasında bulunan bilim insanlarının yaklaşımları İstanbul üzerinde olumsuz etkiler bırakmıştır.Özgünlük: Çalışma, dünyaca tanınan bir bilim insanının yaşamında iz bırakmış bir olaydan yola çıkarak bugünkü durumun gözler önüne serilmesi ve somut veriler ışığında yorumlanmasını odaklanmıştır. Konu, ele alınış ve işlenişi bakımından özgündür.
Yazar isimleri: ['Murat TANRIKULU']
Yayın Yılı: 28 Kasım 2022
Dergi ismi: Çankırı Karatekin Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/jiss/issue/73444/1147738
Yayın pdf linki: https://dergipark.org.tr/tr/download/article-file/2553673
