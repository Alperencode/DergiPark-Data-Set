Makale Başlığı: Alanya Ekolojik Koşullarında Yetişen Cistus creticus L. Bitkisinin Taze ve Kuru Yaprak Örneklerinde Bazı Biyoaktif Bileşenlerin, Pigment İçeriği ve Antioksidan Kapasitenin Belirlenmesi
Özet: Cistus creticus L. Türkiye’nin kuzey, güney ve batı kıyıları boyunca yayılım gösteren önemli tıbbi bitkilerden birisidir. Antik çağlardan beri antimikrobiyal, antiinflamatuar, sitotoksik ve antiülserojenik özellikleri nedeniyle halk tıbbında kullanılmaktadır. Bitkinin taze ve kuru yaprakları genellikle çay olarak tüketilmektedir. Bu çalışma, Alanya ekolojik koşullarında doğal olarak yetişen Cistus creticus L. bitkisinin taze ve kurutulmuş yapraklarının bazı biyokimyasal özelliklerini araştırmayı amaçlamaktadır. Bu amaçla bitkinin vejetatif gelişiminin en yüksek olduğu ilkbahar döneminde hasat edilen yaprak örneklerinde; toplam askorbik asit, toplam fenolik, toplam flavonoid, toplam klorofil ve toplam karotenoid içerikleri ile antioksidan aktivite araştırılmıştır. Toplam askorbik asit miktarı dışındaki tüm parametreler kuru yaprak örneklerinde taze yaprak örneklerinden daha yüksek bulunmuştur. Bitkinin yüksek derecede biyoaktif bileşen içermesi ve % 50 civarında radikal süpürücü aktiviteye sahip olması bakımından tüketiminin önemli olduğu düşünülmektedir.
Yazar isimleri: ['Armağan KAYA', 'Zehra Tuğba MURATHAN']
Yayın Yılı: 30 Aralık 2022
Dergi ismi: Kahramanmaraş Sütçü İmam Üniversitesi Tarım ve Doğa Dergisi
Yayın sayfa url: http://dogadergi.ksu.edu.tr/tr/pub/issue/73092/1030368
Yayın pdf linki: https://dergipark.org.tr/tr/download/article-file/2106947
