Makale Başlığı: Bütüncül Hemşirelik Bakımı İçin Metafor Analizi: Bir Puzzle Oluşturmak
Özet: Giriş: Hemşirelerin birçok kavramı, içinde barındıran bütüncül hemşirelik bakımın ne olduğunu analiz edebilmeleri için, bütüncül bakım sürecini, bileşenlerini ve etkilerini anlamlandırmaları gerekir. Bu bağlamda hemşirelerin bütüncül bakımı nasıl algıladıklarını belirlemek son derece önemlidir. Amaç: Araştırma; hemşirelerin bütüncül hemşirelik bakımına yükledikleri anlamları metaforlar aracılığı ile ortaya çıkarmak amacı ile yapılmıştır. Yöntem: Araştırma; nitel araştırma desenlerinden fenomenolojik (olgu bilim) desen kullanılarak, Mart-Nisan 2021 tarihlerinde bir eğitim araştırma hastanesinde araştırmaya katılmayı kabul eden 227 hemşire ile gerçekleştirilmiştir. Veriler araştırmacılar tarafından oluşturulan 10 soruluk veri toplama formu ile elde edilmiş, hemşirelerin demografik özelliklerini belirlemek amacıyla 9 soru sorulmuş ve bütüncül bakım kavramına ilişkin metaforları belirlemek amacıyla; ‟bütüncül hemşirelik bakım ………. gibidir; çünkü …………” cümlesinin tamamlamaları istenmiştir. Verilerin analizi beş aşamalı içerik analizi ile değerlendirilmiştir. Bulgular: Çalışmaya katılmayı kabul eden 227 hemşireden formu eksiksiz dolduran ve metafor-açıklama arasında tutarsızlık olmayan 209 hemşirenin 106 metafor ürettiği görülmüştür. Oluşturdukları bu metaforlar 9 kategoride "güven verici, kapsayıcı, yardım, gereksinim/gereklilik, zorunlu görev, profesyonellik, ahlaki sorumluluk, önemsiz/değersizlik, yol gösterici/yansımacı" incelenmiştir. Hemşireler %89 oranında pozitif metafor üretmişlerdir. En çok ürettikleri metaforlar; anne (n = 22, %20.8),puzzle/yapboz (n = 15, %14.2), gökkuşağı (n = 6, %5.7), güneş (n = 5, %4.7), aile (n = 5, %4.7)’ dir. Sonuç: Hemşirelerin bütüncül bakım algısıyla ilgili ağırlıklı olarak olumlu metaforlara sahip olduğu saptanmıştır. Metaforlara ait her bir kategori için olumlu algıların desteklenerek geliştirilmesi, olumsuz algıların değiştirilebilmesi için strateji planlaması yapılmalıdır.
Yazar isimleri: ['Çiğdem KARDAŞ', 'Nigar ÜNLÜSOY DİNÇER']
Yayın Yılı: 15 Temmuz 2022
Dergi ismi: Dokuz Eylül Üniversitesi Hemşirelik Fakültesi Elektronik Dergisi
Yayın sayfa url: https://dergipark.org.tr/tr/pub/deuhfed/issue/71208/977034
Yayın pdf linki: https://dergipark.org.tr/tr/download/article-file/1902031
