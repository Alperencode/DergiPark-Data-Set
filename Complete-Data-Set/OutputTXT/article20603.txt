Makale Başlığı: Lineer düşük yoğunluklu polietilen (LDYPE) ve odun unu ile üretilen kompozit malzemenin bazı mekanik özellikleri üzerine bir araştırma
Özet: Odun plastik kompozitlerinin (OPK) üretimi ve kullanımı, geliştirildiği günden bugüne kadar hızlı bir şekilde artmıştır. Günümüzde, odun plastik kompozitlerinin farklı ortamlarda kullanıldığı görülmektedir. Odun plastik kompozitleri üretilirken, odun unu ve bir polimer belirli oranlarda karıştırılıp, extruder makinesinden geçirilmektedir. Daha sonra, ekstrüzyon, enjeksiyon, rotasyon veya düz kalıplama yöntemlerinden birisi kullanılarak son şekli verilmektedir. Bu çalışmada extruder makinesi kullanılmadan düz presleme yöntemi ile odun plastik kompozit levhaları üretilmiştir. Çalışmada, rotasyon kalıplamada kullanılan toz formundaki lineer düşük yoğunluklu polietilen kullanılmıştır. Dolgu maddesi olarak 60 mesh boyutundaki Karaçam odun unu kullanılmıştır. Kompozit levhalarda odun unu oranı %0, %10, %20, %30, %40 olarak ayarlanmıştır. Bu kompozitlerin; yoğunluk, eğilme direnci, eğilmede elastikiyet modülü, eğilmede deformasyon, çekme direnci, çekmede elastikiyet modülü, kopmada uzama ve Shore D sertlik değerleri belirlenmiştir. Eğilme ve çekme testleri esnasında elde edilen verilerle yük-deformasyon grafikleri elde edilmiştir. Elde dilen verilere göre; kompozit levhalardaki odun unu yüzdesi arttıkça yoğunluğun, eğilme direnci ve elastikiyet modülünün arttığı ancak kopmada uzama miktarının azaldığı belirlenmiştir. 
Yazar isimleri: ['Bekir Cihad BAL']
Yayın Yılı: 30 Haziran 2022
Dergi ismi: Mobilya ve Ahşap Malzeme Araştırmaları Dergisi
Yayın sayfa url: https://dergipark.org.tr/tr/pub/mamad/issue/70474/1126534
Yayın pdf linki: https://dergipark.org.tr/tr/download/article-file/2468910
