Makale Başlığı: ADLİ PSİKİYATRİ SERVİSİNDE TEDAVİ GÖREN HASTALARDA İÇSELLEŞTİRİLMİŞ DAMGALANMA, ALGILANAN SOSYAL DESTEK VE YAŞAM KALİTESİ
Özet: Amaç: Çalışmanın amacı adli psikiyatri servisinde yatan hastalarda içselleştirilmiş damgalanma, algılanan sosyal destek ve yaşam kalitesinin ve aralarındaki olası ilişkilerin değerlendirilmesidir.Gereç ve Yöntem: Çalışmaya Yüksek Güvenlikli Adli Psikiyatri Servisi’nde yatarak tedavi gören 97 hasta dahil edilmiştir. Tüm hastalara sosyodemografik veri formu, Çok Boyutlu Algılanan Sosyal Destek Ölçeği (ÇBASD), Ruhsal Hastalıklarda İçselleştiril- miş Damgalanma Ölçeği (RHİDÖ), Dünya Sağlık Örgütü Yaşam Kalitesi Ölçeği Kısa Formu (WHOQOL) uygulanmıştır.Bulgular: Hastaların ortalama RHİDÖ skoru 74,3±8,4, ortalama ÇBASD skoru 38,3±8,4 ve ortalama WHOQOL skoru 75,9±10,5 bulunmuştur. ÇBASD toplam puan ile RHİDÖ toplam puanı arasında ve RHİDÖ toplam puanı ile WHOQOL toplam puanı arasında negatif yönde, ÇBASD toplam puanı ile WHOQOL toplam puanı arasında ise pozitif yönde anlamlı bir ilişki görülmüştür (sırasıyla; p<0,001, r=-0,367; p<0,001, r=-0,550; p<0,001, r=0,496). ÇBASD toplam puanı ve alt boyutları, yaş, yabancılaşma, kalıp yargıların onaylanması ve algılanan ayrımcılık, WHOQOL toplam puanını yordamaktadır (R2=0,613; Model F=12,242; p<0,001).Sonuç: Adli psikiyatri hastaları içselleştirilmiş damgalanma yaşamakta ve sosyal desteği az hissetmektedirler. Hastaların içselleştirilmiş damgalanmaları arttıkça algıladıkları sosyal destek ve yaşam kaliteleri azalmaktadır. Hastaların algıladıkları sosyal destek, kalıp yargıları onaylamaları, ayrımcılık ve yabancılaşma hissetmeleri yaşam kalitelerini yordamaktadır. Bu çalışma az çalışılmış bir grup olan adli psikiyatri hastalarının yaşam kalitelerini etkileyen bu faktörlerin değerlendirilmesi adına ışık tutmaktadır.
Yazar isimleri: ['Aslı KAZĞAN KILIÇASLAN', 'Sevler YILDIZ', 'Burcu SIRLIER EMİR', 'Osman KURT']
Yayın Yılı: 6 Temmuz 2022
Dergi ismi: İstanbul Tıp Fakültesi Dergisi
Yayın sayfa url: https://dergipark.org.tr/tr/pub/iuitfd/issue/69849/1052535
Yayın pdf linki: https://dergipark.org.tr/tr/download/article-file/2171565
