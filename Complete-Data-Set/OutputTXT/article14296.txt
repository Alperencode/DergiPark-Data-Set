Makale Başlığı: Biceps Brachii Kasi İçin Maksimal ve Sabit Yük Altinda Submaksimal Kasilmalara Göre Elektromiyografik Normalizasyon Yöntemlerinin Güvenilirliği ve Korelasyonu
Özet: Yüzeyel elektromiyografi (yEMG) sinyal genliğinin normalleştirilmesi, farklı kaslar, bireyler, seanslar arasında karşılaştırılabilir veriler sağlamak için gerekli bir işlem olarak kabul edilir. Önceki çalışmalar genellikle maksimal istemli kasılma normalizasyon yöntemini kullanmayı önermiştir. Ancak, bu yöntem bazı yEMG çalışmalarında her zaman mümkün ya da en iyi yöntem olmayabilir. Bu çalışmanın iki temel amacı vardır. Birincisi, farklı yükler altında iki farklı submaksimal izometrik kasılma normalizasyon prosedürünün (görsel geri beslemeli ve geri beslemesiz) güvenilirliğini araştırmaktır. İkincisi, maksimal istemli kasılma ve submaksimal izometrik kasılma görevlerinden elde edilen normalizasyon değerleri arasındaki korelasyonu araştırmaktır. Bu deneysel çalışmaya 18 genç sağlıklı katılımcı gönüllü olarak katılmıştır. Denekler üç kas kasılması görevi gerçekleştirdiler. Bunlar sırasıyla şöyledir: (i) maksimal istemli kasılma görevi: biseps brachii kasının izometrik maksimal istemli kasılması, (ii) kuvvet eşleştirme görevi: 2.5 kg, 5.0 kg, 7.5 kg ve 10.0 kg yük ve görsel geri bildirim ile, (iii) yük tutma görevi: görsel geri bildirim olmadan 2,5 kg, 5,0 kg, 7,5 kg ve 10,0 kg ağırlıkları tutmak. yEMG genlik normalizasyon değerleri üç görev için incelenmiştir. Çalışmanın sonuçları, kuvvet eşleştirme ve yük tutma görevlerinden elde edilen normalizasyon değerlerinin güvenilirliğin yüksek (güvenirlik katsayısı 0.863 ve 0.958 arasında) ya da çok yüksek (güvenirlik katsayısı 0.970 ve 0.995 arasında) olduğunu göstermiştir. Maksimal istemli kasılma normalizasyon yönteminin bazı sınırlılıkları nedeniyle, bazı yEMG çalışmaları için maksimale göre normalizasyon her zaman mümkün ya da en iyi yöntem olmayabilir. Bu gibi durumlarda, submaksimal izometrik yük tutma görevi, biceps brachii kası için maksimal istemli kasılma görevine tekrarlanabilir bir alternatif olabilir.
Yazar isimleri: ['Pınar ARPINAR AVSAR', 'Hüseyin ÇELİK']
Yayın Yılı: 31 Ekim 2022
Dergi ismi: Spor Bilimleri Dergisi
Yayın sayfa url: https://dergipark.org.tr/tr/pub/sbd/issue/73290/1139261
Yayın pdf linki: https://dergipark.org.tr/tr/download/article-file/2520433
