Makale Başlığı: Zenginleştirilmiş Öğrenci Kılavuzunun Birleştirilmiş Sınıflarda Öğrenim Gören Öğrencilerin “Maddeyi Tanıyalım” Konusuyla İlgili Kavramsal Anlamalarına Etkisi
Özet: Bu çalışmada amaç; “Maddeyi Tanıyalım” ünitesi kapsamında geliştirilen  öğrenci kılavuzunun birleştirilmiş sınıflarda öğrenim gören öğrencilerin kavramsal anlamaları üzerine etkisini araştırmaktır. Çalışma kapsamında aksiyon araştırmasından yararlanılmıştır. Çalışmanın örneklem grubunu Erzurum ili Çat ilçesinde bulunan bir ilkokulun birleştirilmiş sınıfta öğrenim gören 3. (altı öğrenci) ve 4. sınıf (sekiz öğrenci) öğrencileri ile bu öğrencilerin sınıf öğretmeni oluşturmaktadır. Çalışmada veri toplama aracı olarak; yapılandırılmış grid, mülakat soruları ve araştırmacı günlüğünden yararlanılmıştır. Çalışmada “Maddeyi Tanıyalım” ünitesinden 3. ve 4. sınıf seviyesinde ortak konu başlıkları olan “Maddeyi Niteleyen Özellikler” ve “Maddenin Halleri” konu başlıkları seçilmiştir. Araştırmacı sorgulayıcı öğretim stratejisine uygun öğrenme ortamı dahilinde öğrencilerin hazırlanan etkinlikleri takip etmelerini kolaylaştıran kılavuzlarla ders işlenmiştir. Hazırlanan kılavuzlar çalışma yaprakları ve eğitsel oyunları içermektedir.  Çalışma yaprağı içerisinde aktif öğretim tekniklerinden; vızıltı 22, hızlı tur ve kartopudan yararlanılmıştır. Çalışma yaprağının dikkat çekme bölümünde hızlı tur ve vızıltı 22, etkin uğraşı bölümünde öğrencilerin işbirliği içerisinde çalışmalarına katkıda bulunacak deneylere yer verilmiştir. Çalışma yaprağının son bölümünde ise kartopu tekniğinden yararlanılmıştır. Süreçte “Nesi var?”, “Monopoly” ve “Tombala” gibi eğitsel oyunlardan faydalanılmıştır. Geliştirilen kılavuzun birleştirilmiş sınıflarda üçüncü (z = 2,201, p<.05) ve dördüncü sınıf (z = 2,380, p<.05) seviyesinde öğrenim gören öğrencilerin kavramsal anlamaları üzerinde anlamlı etkide bulunduğu sonucuna ulaşılmıştır. Birleştirilmiş sınıflarda öğretimin kalitesini artırmaya yönelik uygulamalı çalışma sayısının artırılması yönünde öneride bulunulmuştur.
Yazar isimleri: ['Tülay ŞENEL ÇORUHLU', 'Hüriye ADANUR']
Yayın Yılı: 28 Ekim 2022
Dergi ismi: Kastamonu Eğitim Dergisi
Yayın sayfa url: https://dergipark.org.tr/tr/pub/kefdergi/issue/73217/825588
Yayın pdf linki: https://dergipark.org.tr/tr/download/article-file/1395930
