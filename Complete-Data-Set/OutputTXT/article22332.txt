Makale Başlığı: Türkiye'nin geleneksel peynirlerinden Çökelek'ten izole edilen laktik asit bakterileri tarafından üretilmiş ekzopolisakkaritlerin kısmi karakterizasyonu ve antioksidan aktiviteleri
Özet: Bu çalışma kapsamında Türkiye'nin Gümüşhane ili yaylalarında geleneksel olarak üretilmiş 13 farklı çökelek peyniri örneği toplanmıştır. Bu örneklerden toplam 35 farklı suş izole edilmiştir. Genotipik karakterizasyon sonucunda 9 izolatın 16S rRNA gen dizilimine göre laktik asit bakteri suşu olduğu belirlenmiştir. Bu suşların iki tanesinin Lactobacillus brevis; diğerlerinin ise Lactobacillus plantarum, Lactobacillus kefiri, Lactobacillus paracasei, Lactococcus garvieae, Lactococcus lactis ssp. lactis, Enterococcus casseliflavus, Pediococcus acidilactici suşları olduğu tespit edilmiştir. Bu 9 suşun arasından 5 tanesi mevcut literatür ve koloni morfolojisi dikkate alınmak sureti ile EPS üreticisi LAB olarak seçilmiştir. Seçilen LAB suşlarının ürettikleri EPS örneklerinin tamamının glukoz, galaktoz ve fruktoz monosakkaritlerinden oluşan heteropolimerik yapıda olduğu belirlenmiştir. EPS örneklerinin antioksidan aktivite özellikleri ABTS ve DPPH radikal süpürücü aktivite testleri ile belirlenmiştir. Sonuç olarak ilgili EPS’lerin DPPH süpürme aktivitelerinin %41,20 ile %59,13 arasında değiştiği ve en yüksek değerin ise Lactobacillus brevis LS13 örneğine ait olduğu ortaya çıkmıştır. ABTS yönteminde ise en yüksek antioksidan aktivite değerinin (%71,43) Lactobacillus kefiri LS15 tarafından üretilen EPS numunesine ait olduğu ve bunu Lactobacillus brevis LS13 (%70,27), Lactobacillus paracasei LM13 (%68,81), Pediococcus acidilactici LS6 (%63,28) ve Lactobacillus plantarum LS11 (%60,82) örneklerinin izlediği tespit edilmiştir.
Yazar isimleri: ['Mustafa ŞENGÜL', 'Halil İbrahim AKGÜL', 'Enes DERTLİ', 'Özlem ÇAKIR']
Yayın Yılı: 31 Temmuz 2022
Dergi ismi: ATA-Gıda Dergisi
Yayın sayfa url: https://dergipark.org.tr/tr/pub/atafoodj/issue/72564/1174583
Yayın pdf linki: https://dergipark.org.tr/tr/download/article-file/2647810
