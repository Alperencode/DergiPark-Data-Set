Makale Başlığı: Üniversite Öğrencilerinin Online Mahremiyet Kaygıları ve İnternet Bağımlılık Düzeyleri Arasındaki İlişkinin İncelenmesi
Özet: Siber ortamın belirgin sınırlara sahip olmaması ve bu ortamı kontrol altına alabilmenin önündeki zorluklar online paylaşımları mahremiyet açısından endişe kaynağına dönüştürebilmektedir. Özellikle kontrolsüz internet kullanıma eğilimleri mahremiyet kaygısı yaşama olasılığını arttırabilmektedir. Bu araştırma, web tabanlı iletişim teknolojilerinin en fazla hitap ettiği kesimlerden biri olan üniversite gençliğinin internet bağımlılık düzeyleri ile online mahremiyet kaygıları arasındaki ilişkiyi ortaya çıkarmayı amaçlamaktadır. Araştırma, nicel araştırma yöntemleri kapsamında,  ilişkisel tarama deseni ile tasarlanmıştır. Araştırmanın örneklemini Türkiye’de bir devlet üniversitesinde eğitim gören 524 öğrenci oluşturmaktadır. Nicel veriler tanıtıcı bilgi formu, “Online Mahremiyet Kaygısı” ve “İnternet Bağımlılığı” ölçeklerini içeren bir anket aracılığıyla yüz yüze toplanmıştır.  Araştırmada 1. sınıf öğrencilerinin, kadın öğrencilerin ve Instagram hesabı kullananların online mahremiyet kaygılarının; erkek öğrencilerin ise internet bağımlılık düzeylerinin anlamlı düzeyde yüksek olduğu tespit edilmiştir. Üniversite öğrencilerinin internet bağımlılık düzeyleri arttıkça online mahremiyet kaygıları da artmaktadır. Öğrencilerin internet bağımlılık düzeyleri, online mahremiyet kaygılarının toplam varyansının %15,7’sini açıklamaktadır. Üniversite öğrencilerinin internet bağımlılığı ile çevrimiçi mahremiyet kaygı düzeyleri arasındaki pozitif ilişkiden hareketle, internet kullanımına ilişkin sorunların kesiştiği, iç içe geçtiği ve birbirini beslediği söylenebilir.
Yazar isimleri: ['Çağdaş Ümit YAZGAN']
Yayın Yılı: 30 Haziran 2022
Dergi ismi: Medya ve Din Araştırmaları Dergisi
Yayın sayfa url: https://dergipark.org.tr/tr/pub/mediad/issue/70897/1090414
Yayın pdf linki: https://dergipark.org.tr/tr/download/article-file/2320307
