Makale Başlığı: GENÇ YETİŞKİNLİK ÇAĞINDAKİ BİREYLERİN EVLİLİK KAYGISI İLE MUTLULUK KORKUSU ARASINDAKİ İLİŞKİNİN İNCELENMESİ
Özet: Mutluluk korkusu kavramı çeşitli olumlu duygulardan ya da mutluluk getirebilecek deneyimlerden, kasıtlı olarak kaçınma manasına gelen bir fobi çeşididir. Bu fobiyi yaşayan kişiler sürekli mutsuz değillerdir ancak mutlu olmaktan ve bunu ifade etmekten korkarlar. Bu fobi türü diğer fobi türleri gibi çoğunlukla geçmişteki travmatik deneyimlerden kaynaklanır.Ana semptomu mutlu ve neşeli hissetmekten kaçınma çabasıdır. Evlilik kurumu bazı kültürler, örf ve adetler açısından farklılık gösterse de temelde toplumun temel yapıtaşı olarak kabul edilmiş resmi bir ilişki türüdür. Bu ilişki türünün oluşmasında ilişkinin türü, yapısı, insanların ilişkiye ve birbirlerine yükledikleri anlamların önemli ölçüde etkili olduğu düşünülmektedir. Bu çalışmada genç yetişkinlik çağındaki bekar bireylerde mutluluk korkusu ile evlilik kaygısı arasındaki ilişkinin çeşitli değişkenlere (yaş, cinsiyet, ekonomik düzey, ilişki olup olmaması, ilişkilerle ilgili kötü bir anı olup olmaması) göre  incelenmesi amaçlanmıştır. Araştırmanın örneklemini rastgele seçilmiş 300 bekar genç birey oluşturmaktadır.Verilerin toplanması için ‘’Kişisel Bilgi Formu’’,’’Mutluluk Korkusu Ölçeği’’, ve ‘‘Evlilik Kaygısı Ölçeği’’ kullanılmıştır. Araştırma ilişkisel tarama modeline dayalı betimsel bir çalışmadır. Verilerin analizinde betimsel ve ileri istatistik teknikleri kullanılmıştır. Uygulanan her bir testten alınan puanlar arasındaki ilişkinin belirlenmesi için Pearson Momentler Çarpım Korelasyon Katsayısı uygulanmıştır. Analizler sonucunda genç yetişkinlerde evlilik kaygısı ile mutluluk korkusu arasında pozitif yönde düşük düzeyde  anlamlı bir ilişki olduğu sonucuna varılmıştır. Bulgular sonucunda bu ilişkinin değişkenlere göre anlamlı bir farklılık gösterip göstermediğini anlamak için MANOVA testi yapılmış, MANOVA’nın varsayımları Levene testi ve Kovaryans Matris Eşitliği testi ile sağlanmıştır.  Wilk’s Lambda değerlerine göre evlilik kaygısı ile mutluluk korkusu arasındaki ilişkinin cinsiyet ve ekonomik düzey değişkenlerine göre anlamlı bir fark göstermediği; yaş, ilişki durumu ve ilişkilerle ilgili kötü bir anı olup olmaması değişkenlerine göre anlamlı bir fark gösterdiği sonucuna ulaşılmıştır.
Yazar isimleri: ['Şeymanur PAYAT', 'Yücel ÖKSÜZ']
Yayın Yılı: 31 Temmuz 2022
Dergi ismi: Kırıkkale Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/kusbd/issue/71575/999417
Yayın pdf linki: https://dergipark.org.tr/tr/download/article-file/1989555
