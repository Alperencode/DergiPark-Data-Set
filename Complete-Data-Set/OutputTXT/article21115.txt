Makale Başlığı: Müslüman Kardeşler, Seyyid Kutub ve Gelecek
Özet: Münir Muhammed Gadban (1942-2014) Suriye’deki Müslüman Kardeşler’in önde gelen isimlerinden biri idi. Türkiye’de Resulullah'ın Hareket Metodu ve Fıkhu’s-Sire adlı eserleriyle tanınmıştır. Özellikle Nebevi Hareket Metodu radikal grupların önem verdiği bir eser haline gelmiştir. Elimizdeki eser Gadban’a ait üç farklı yazıdan oluşmaktadır. Bunlardan ilki olan “Müslüman Kardeşlerin Yerel Sistemlere Karşı Siyasal Mücadelesi” (s. 21-53) adlı yazısı 2012’de Ankara’da düzenlenen “Hasan el-Benna ve Müslüman Kardeşler” adlı sempozyumda sunulan bildirinin çevirisidir. Bu yazının önemi hareketin içerisinde bulunan ve önde gelen birisi tarafından hareketin ve kurucu liderin değerlendirmesini içermesidir. Bildiride Hasan el-Benna’nın istibdat ve otoriter devlet konusundaki düşüncelerine değinilmiş ve bu eksende Seyyid Kutub’un (1906-1966) düşünceleri incelenmeye çalışılmıştır. Buna göre Kutub’un yaşadığı dönemde kendisinin ve Müslümanların tek adam (Cemal Abdunnasır) tarafından hapse atılması, idam edilmesi Yoldaki İşaretler adlı eserinde bir öfke olarak yansımış ve Kutub’un düşüncesi ilkin Allah’ın indirdikleri ile hükmetmeyen tağut yöneticilerin devrilmesi devamında toplumun değişmesinin terbiye yoluyla gerçekleştirilmesini içermektedir. Gadban’a göre Kutub’un öldürülmesini enternasyonal Komünizm istemiş ve Abdunnasır, Müslüman Kardeşlere saldırıyı Moskova’dan ilan etmiştir.  Bu bölümde ayrıca Müslüman Kardeşlerin çeşitli Arap ülkelerindeki ilk kuruluş dönemine, kurucu isimlerine ve Hama olaylarına değinilmiştir. Sonuç olarak Gadban, İslami hareketlerin sözde demokratik olan sistemlerin koşullarına göre farklı ülkelerde diyalog kurma metoduyla hareket ettiğini belirtmiştir.  Bu bölümde dipnotta eserlerin künyelerinin gösterilmesinde sorunlar bulunmaktadır.
Yazar isimleri: ['Tamer YILDIRIM']
Yayın Yılı: 30 Haziran 2022
Dergi ismi: Marifetname
Yayın sayfa url: https://dergipark.org.tr/tr/pub/marifetname/issue/70363/1061194
Yayın pdf linki: https://dergipark.org.tr/tr/download/article-file/2205450
