Makale Başlığı: ALATURKA MUSİKİ YASAĞI AKABİNDE DÜZENLENEN  İLK ULUSAL MÜZİK YARIŞMASI (1 Ocak-15 Mayıs 1935)
Özet: Atatürk, Türk müziğinin gelişmesi, evrensel boyutlara ulaşması ve çok sesli müziğin Türk halkına benimsetilmesi için müzik sanatında bir inkılâp gerçekleştirdi. Milliyetçiliğin yükselen değer olduğu 1930’lu yıllarda sadece siyasette değil sanatta, özellikle de müzikte millîliği esas aldı. Dönemin basını, düşünürleri ve gazetecileri de yazılarında millîlik meselesini gündeme getiren yazılar kaleme alarak sürece katkı sağladı. Ancak bu çalışmalar müzikte bir alaturka-alafranga tartışmasını da beraberinde getirdi. 1926 yılında Dârülelhan’daki Türk Musikisi bölümünün kapatılması ile başlayan tartışma, Türk Sanat Müziği’nin 2 Kasım 1934’de radyolarda çalınıp söylenmesine getirilen yasakla daha da alevlendi. Gazetelerde yasağı desteklemek amacıyla bazı röportajlar yayınlandı. Hatta okurlar arasında müzik inkılâbına destek bulmak amacıyla Cumhuriyet gazetesi tarafından bir ulusal müzik yarışması dahi düzenlendi. Atatürk’ün direktifleri ile düzenlendiğini bildiğimiz bu yarışma okurlara ilk olarak 27 Aralık 1934’de ilan edildi. Gazetenin, “ulusal sesimizi bulabilmek yolunda büyük bir deneme” olarak tanımladığı bu güfte ve beste yarışmasına çok sayıda şair ile bestekâr katıldı. 1 Ocak-15 Mayıs 1935 tarihleri arasında yapılan yarışmanın sonucunda kazananlara ve okurlara pek çok ödül dağıtıldı. Bu çalışmanın amacı, Türk müziğine getirilen yasak sonrası düzenlenen ilk ulusal müzik yarışmasının maksadını, detaylarını ve sonuçlarını ortaya çıkartarak müzik tarihimize katkıda bulunabilmektir.
Yazar isimleri: ['Seda BAYINDIR ULUSKAN']
Yayın Yılı: 27 Kasım 2022
Dergi ismi: Atatürk Yolu Dergisi
Yayın sayfa url: https://dergipark.org.tr/tr/pub/ankuayd/issue/72712/1151517
Yayın pdf linki: https://dergipark.org.tr/tr/download/article-file/2567374
