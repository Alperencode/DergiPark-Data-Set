Makale Başlığı: Yapay Zekâ Etiği: Toplum Üzerine Etkisi
Özet: Yapay zekâ sistemlerini, günümüzde toplumun temel rollerine hizmet eden, birçok uygulama alanında bizlere fayda sağlayan ve gelecek yıllarda belki biz insanlara ihtiyaç duymadan, özerk kararlar alabilen sistemler olarak tanımlayabiliriz. Yapay zekâlı sistemlerin giderek daha fazla özerklikle, yani daha az insan denetimi ile çalışabilmesi için öncelikle etik yapılarının oluşturulması gerekmektedir. Etik yapay zekâ, bireysel haklar, mahremiyet, eşitlik ve ön yargı yapmama gibi temel değerlerle ilgili iyi tanımlanmış etik yönergelere bağlı kalan yapay zekâdır. Yapay zekâ etik uygulamaları, kuruluşların daha verimli çalışmasına, daha temiz ürünler üretmesine, zararlı çevresel etkileri azaltmasına, kamu güvenliğini artırmasına ve insan sağlığını iyileştirmesine yardımcı olacaktır. Etik olmayan yapay zekâ uygulamaları ise toplum için ciddi zararlı etkilere neden olabilecektir. Bu olumsuz etkileri sorumlu bir şekilde yönetmek ve yapay zekâ sistemlerini toplum yararına yönlendirmek için en önemli çözüm, etik yapay zekâ sistemlerinin geliştirilmesidir. Son yıllarda akademi, endüstri, hükümet ve sivil toplum tarafından yapay zekâ etiği ile ilgili yapılan çalışmalar bir temel sağlamaya başlamıştır. Bu çalışmada, yapay zekâ etiği ve toplum üzerine etkisi, iş gücü piyasası, eşitsizlik, gizlilik ve ön yargı konu başlıkları üzerinde tartışılıp, olası risklere ve tehditlere dikkat çekilmekte ve çözümü için önerilerde bulunulmaktadır.
Yazar isimleri: ['Tülay TURAN', 'Gökhan TURAN', 'Ecir KÜÇÜKSİLLE']
Yayın Yılı: 1 Aralık 2022
Dergi ismi: Mehmet Akif Ersoy Üniversitesi Fen Bilimleri Enstitüsü Dergisi
Yayın sayfa url: https://dergipark.org.tr/tr/pub/makufebed/issue/71318/1058538
Yayın pdf linki: https://dergipark.org.tr/tr/download/article-file/2194937
