Makale Başlığı: Öğretmenlerin Şiddet ve İstenmeyen Öğrenci Davranışı Algıları: Bir Odak Grup Görüşmesi
Özet: Bu çalışmanın amacı, öğretmenlerin kendilerine yönelik yapılan şiddet ve istenmeyen öğrenci davranışı algılarını incelemektir. Çalışmada araştırma modeli olarak odak grup görüşmesi yöntemi kullanılmıştır. Çalışma grubu, amaçsal örnekleme yöntemi ile belirlenen 2018-2019 eğitim-öğretim yılı bahar döneminde görevli 16 öğretmenden oluşmaktadır. Katılımcılar iki farklı çalışma grubuna ayrılmıştır. Alan uzmanı bir moderatör yönetiminde önceden hazırlanan sorularla yarı yapılandırılmış iki farklı görüşme gerçekleştirilmiştir. Katılımcıların izni ile görüşmeler ses kaydına alınmış, araştırmada bu ses kayıtlarından elde edilen veriler değerlendirilmiştir. Verilerin analizinde içerik analizi yöntemi kullanılmıştır. Araştırmanın sonucunda öğretmenlerin istenmeyen öğrenci davranışlarını daha çok “okul ve sınıf kurallarına uymama” (%26,6) olarak tanımladıkları, en fazla “duygusal ve sözel şiddet” (%35,2) yaşadıkları belirlenmiştir. Bu sonuçların yanı sıra görüşmelerde öğretmenlerin, istenmeyen öğrenci davranışlarına ilişkin yaptıkları “farklı davranış” tanımlamaları literatürde yer almamaktadır. Bu görüş, literatürdeki tanımlamalara farklı bir bakış açısı getirmiş olması açısından önemlidir. Buna göre, istenmeyen öğrenci davranışı kavramının farklı bir bakış açısıyla yeniden tanımlanması gerektiği sonucuna ulaşılmıştır.
Yazar isimleri: ['Eyyüp BİRLİK']
Yayın Yılı: 18 Haziran 2022
Dergi ismi: Araştırma ve Deneyim Dergisi
Yayın sayfa url: https://dergipark.org.tr/tr/pub/adeder/issue/70364/1106507
Yayın pdf linki: https://dergipark.org.tr/tr/download/article-file/2386609
