Makale Başlığı: Timokinonun akciğerler üzerine immünomodülatör etkisi
Özet: Son zamanlarda bitki antioksidanları, yan etkilerinin az olması ve iyi bir besin takviyesi olmaları nedeni ile oldukça önem kazanmıştır. Timokinon, Nigella sativa tohumunun uçucu yağından elde edilen ana aktif fenolik bir bileşik olup yüksek antioksidan özellikleri nedeni ile birçok hastalıkta geleneksel olarak kullanılmaktadır. İn vitro ve in vivo çalışmalarda, timokinonun antienflamatuar, antimikrobiyal ve antikanser gibi birçok faydalı etkilere sahip olabildiği bildirilmiştir. Mevcut çalışmada timokinonun farklı dozlarının ve farklı uygulama şekillerinin akciğerler üzerine yaptığı olası immunmodülatör etkilerinin araştırılması amaçlanmıştır. Ratlar rastgele 5 gruba ayrıldı ve her grup 7’şer rattan oluştu. Gruplar; 1mg/kg (ip), 2 mg/kg (ip), 10mg/kg (gavaj), 20 mg/kg (gavaj) ve kontrol olarak düzenlendi. Çalışma sonunda ketamin+ ksilazin uygulaması sonrası uyutulan ratlar sakrifiye edildi ve akciğerler alınarak %10’luk Tamponlu Formaldehit solüsyonunda tespit edildi. Rutin histolojik doku takibi prosedürleri uygulanarak elde edilen kesitlerde normal histolojik yapının incelenmesi için Crossmon’ın üçlü boyama tekniği kullanıldı. İnterleukin 2 (IL-2) ve interferon gama (IFN-γ)’nın ekspresyonunu göstermek için immunohistokimyasal yöntemlerden streptavidin-biotin-kompleks yöntemi kullanıldı.  Sonuç olarak yapılan çalışma ile hem gavaj hem de intraperitoneal yollarla farklı dozlarda uygulanmış timokinonunun akciğerler üzerine immunmodülatör etkileri, IL-2 ve IFN-γ’nın lokalizasyonu ve ekspresyonu gösterildi. IL-2 ve IFN-γ’nın lokalizasyonu tüm gruplarda bronş ve bronşiyol epitellerinde, bronş ve bronşiyol duvarlarında, alveol duvarındaki hücrelerde gösterildi. Tüm gruplarda farklı şiddetlerde immun pozitif reaksiyonların gözlenmesi, timokinon uygulamasının IL-2 ve IFN-γ salgılanmasını inaktive etmediğini göstermiştir. Bununla birlikte timokinon uygulanan deney gruplarında IFN-γ ve IL-2 reaksiyonlarında azalmaların gözlenmesi, timokinonun akciğerler ve immunmodülasyon mekanizma üzerine olumlu etkiler yaptığını akla getirmektedir.
Yazar isimleri: ['Mustafa GÖZÜOĞLU', 'Şerife TÜTÜNCÜ']
Yayın Yılı: 15 Haziran 2022
Dergi ismi: Veteriner Hekimler Derneği Dergisi
Yayın sayfa url: https://dergipark.org.tr/tr/pub/vetheder/issue/70256/1086458
Yayın pdf linki: https://dergipark.org.tr/tr/download/article-file/2304251
