Makale Başlığı: KÜLTÜREL ANTROPOLOJİ YÖNÜYLE MOĞOLİSTAN İNCELEMESİ
Özet: ÖzDünya tarihinin bir bölümünde liderlik konumunu elde etmeyi başarmış ve dünyanın en büyük kara imparatorluğu kurmuş Moğol kültürü her yönüyle incelenmeyi hak ediyor. Binlerce yıllık birikimi ile Moğol Kültürü hem tarihi hem de kültürü içine alan antropolojik bir inceleme ile daha iyi anlaşılacaktır. Bu araştırmada da bir taraftan gelişimi içerisinde Moğol tarihi incelenirken diğer taraftan kültürel özelliklerine yoğunlaşarak bu ulusun bilinmeyen yönleri de değişik kaynaklardan yararlanarak ortaya konulmaya çalışılacaktır.Tarih, bir anlamda geçmişten kalan anlamlı izlerin değerlendirilerek gelecek için kullanılabilir bilgilere dönüştürülmesidir. Geçmişin öyküsü olan tarihin esas odak noktası da insandır. İnsanlar ve toplumlar arasındaki kültürel ve sosyal farklılıklar, onbinlerce yıllık tarihi bir dönem içerisinde oluşur. Tarihi anlaşılır kılmak için diğer bilimlerden istifade etmek ise daha sağlıklı sonuçlara varmamıza yardım eder. Böylece iç dünyamız gelişir, dönüşür ve zenginleşir. Olayları değerlendirmek için kullanabileceğimiz disiplinlerden birisi de kültürel antropolojidir. Zaten antropolojinin esas konusu insan ve onu oluşturan kültür örüntüleridir. Kültür ise insan tarafından yaratılan her türlü birikimdir. Antropolojik incelemeler insanı ve olayları daha iyi anlamamıza yardımcı olur ve böylece ortaya çıkan birikimler evrenselleşir. Bunun sonucunda da birey ve toplumlar daha iyi anlaşılır. Moğol kültürünün geçmişten gelen ve bütün dünyaya etki eden yönlerinin ortaya konulması, bir anlamda çoğu zaman yanlış değerlendirilen bu kültürün gerçek yönlerini de ortaya koyacaktır. Anahtar Kelimeler: Moğol, Moğolistan, Kültürel Antropoloji, Kültür, Tarih
Yazar isimleri: ['Güray ALPAR']
Yayın Yılı: 30 Haziran 2022
Dergi ismi: Doğu Asya Araştırmaları Dergisi
Yayın sayfa url: https://dergipark.org.tr/tr/pub/dasad/issue/70825/1112036
Yayın pdf linki: https://dergipark.org.tr/tr/download/article-file/2409115
