Makale Başlığı: Farklı Karışım Oranlarında Kenevir Lifi Kullanımının ve İplik Numarasının İplik ve Kumaş Özelliklerine Etkisi
Özet: Bu çalışmada Ne 20/1 ve Ne 30/1 iplik numaralarında % 100 pamuk, % 95-5 pamuk/kenevir ve % 85-15 pamuk/kenevir oranlarına sahip 6 farklı karde iplik üretilmiş ve ipliklerin kalın-ince yer, neps, düzgünsüzlük, tüylülük, kopma mukavemeti ve uzaması özellikleri incelenmiştir. Daha sonra kontrollü olarak üretilen bu iplikler kullanılarak aynı makinede örme (süprem) kumaş üretimleri gerçekleştirilmiştir. İplik numarasının ve kenevir oranının örme kumaşların patlama mukavemeti, boncuklanma dayanımı ve dökümlülük özelliklerinin yanı sıra ısıl direnç ve su buharı geçirgenliği özelliklerine etkileri incelenmiştir. Elde edilen sonuçlara göre tüm iplikler için iplik inceliği arttıkça hata değerleri ve düzgünsüzlük artmış; tüylülük ve kopma mukavemeti azalmıştır. Kenevir oranı arttıkça hata değerleri, düzgünsüzlük ve tüylülük artmış; kopma mukavemeti ve uzaması azalmıştır. Örme kumaşların ortalama dökümlülük katsayısı değerleri incelendiğinde, iplik kalınlaştıkça kumaş dökümlülüğü azalmıştır. Diğer yandan kumaştaki kenevir oranı arttıkça kumaş dökümlülüğü artmıştır ve kenevir lifleri, örme kumaşların dökümlülüğüne olumlu yönde etki etmiştir. Örme kumaşların patlama mukavemetleri ipliklerin kopma mukavemeti değerlerinden etkilenmiş olup, kenevir içeriği arttıkça patlama mukavemeti azalmıştır. % 100 pamuklu kumaşların boncuklanma derecesi en düşük bulunmuştur. İplikler inceldikçe su buharı geçirgenliği değerleri artmıştır. Ayrıca kumaşlardaki kenevir oranı arttıkça su buharı geçirgenliği değerinin azaldığı, ısıl direnç değerlerinin kısmen arttığı görülmüştür.
Yazar isimleri: ['Nuriye KERTMEN', 'Nida YILDIRIM']
Yayın Yılı: 19 Eylül 2022
Dergi ismi: Dokuz Eylül Üniversitesi Mühendislik Fakültesi Fen ve Mühendislik Dergisi
Yayın sayfa url: https://dergipark.org.tr/tr/pub/deumffmd/issue/72304/1003172
Yayın pdf linki: https://dergipark.org.tr/tr/download/article-file/2003962
