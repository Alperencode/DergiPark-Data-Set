Makale Başlığı: İSRAİL SİNEMASINDA KÜLTÜREL BİR OLGU OLARAK TÜRK ETNİK KİMLİĞİ: TANRI’NIN KOMŞULARI (HA-MASHGİHİM) FİLM ÖRNEĞİ
Özet: Kendi vatanlarından ayrılmak zorunda kalan etnik ya da dini gruplar için kullanılan diaspora kavramı, hem geride bırakılan vatanda oluşturulan kimliğin etkileri, hem de göç edilen ülkede yaşanan kimlik inşasının yeniden oluşturulması nedeniyle ülkelerin politikalarında yeni kavramların ortaya çıkmasına neden olmuştur. İsrail’in resmen kurulmasıyla birlikte alınan göçlerde ülkede Doğulu-Batılı ayrımı çıkmıştır. Genellikle Sefarad grup içinde yer alan ve Doğulu olarak görülen Türk Yahudileri, diğer grupların Türklere ve Türkiye’ye olan bakış açısına göre tanımlanmaktadır. Bu çalışmanın konusunu, 2012 yapımı Tanrı’nın Komşuları filminde, farklı etnik kökenlerden gelen ve grup liderinin Türk Yahudisi olduğu üç erkek arkadaşın, aşırı muhafazakâr bir mahallenin koruyuculuğunu nasıl üstlendiği ve grup liderinin etnik kimliğinin kültürel bir olgu olarak filmde nasıl temsil edildiği oluşturmaktadır. Çalışmada, liderlik vasfını üstlenen başkarakterin kimliğinin öne çıkan belirgin kodları içerik analizi ile incelenmekte ve bu yolla Türk kimliğinin nasıl yansıtıldığı ortaya çıkarılmaya çalışılmaktadır. Buna göre başkarakterde davranış biçimleri ve kültüre ait özellikler olmak üzere iki başat kategori saptanmıştır. Davranış biçimlerinde biraderler sistemi, babaya/ ataya saygı ve beden imgesi olmak üzere hegemonik erkekliğe ve geleneksel kültüre ait özellikler belirlenmiştir. Kültüre ait özelliklerde ise Türk kültürüne ait müzikler, semboller ve yeme-içme biçimlerinin karakterin kimliğini yapılandırdığı görülmüştür. Bulgular bir araya getirildiğinde grup lideri olarak seçilen Türk Yahudisinin, dindar ve geleneksel olan Mizrahi toplumunda koruyucu, lider, kural koyucu, delikanlı ve mert olduğu düşünülmekte ve Türk erkeğinin karakter özelliklerinin bu şekilde algılandığı görülmüştür.
Yazar isimleri: ['Selin SÜAR ORAL']
Yayın Yılı: 6 Haziran 2022
Dergi ismi: Trakya Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/trakyasobed/issue/70085/1030702
Yayın pdf linki: https://dergipark.org.tr/tr/download/article-file/2108376
