Makale Başlığı: KADIN SAĞLIĞI VE HASTALIKLARI HEMŞİRELİĞİ: KANITA DAYALI UYGULAMALAR
Özet: Kadın sağlığı sadece kadınlar için değil özünde tüm toplum için önemlidir. Kadın sağlığı kavramı, birçok farklı parametreyi içererek kadın yaşamının her evresinde kadınların hayatına farklı şekillerde yön vermektedir. Kadınlar, kadınlara özgü farklı yaşam evrelerinden geçerken ya da karşılaştıkları sağlık sorunlarında/hastalıklarda sık sık sağlık hizmetlerine başvurmaktadırlar. Tüm hasta grubuyla olduğu gibi kadınlarla da en çok zaman geçiren sağlık profesyoneli olan hemşireler, uyguladıkları bakım ile kadınların sağlık düzeyini arttırmada ve devam ettirmede, sağlığını kaybetmiş olan kadınlara ise yeniden sağlıklarının kazandırılmasında önemli rol oynamaktadır. Kanıta dayalı uygulamalar, var olan bilimsel literatürdeki tüm bilgileri en iyi şekilde özümseyerek mesleki standartların yükseltilmesine yardımcı olur ve bakımın kalitesini arttırır. Bilgi ve karar verme arasındaki ilişki hemşireliğin profesyonelleşmesinde en belirleyici unsurdur. Kanıta dayalı uygulamalar hemşirelik uygulamalarının bilimselleşmesini sağlar. Kadın sağlığı alanında kanıta dayalı uygulamaların gerçekleştirilmesi ile sağlık profesyonelleri tarafından güvenli, standart ve nitelikli bakımın verilmesi amaçlanır. Böylece profesyonel hemşirelik hizmeti verilerek önce kadın, dolaylı yoldan da tüm toplum refaha kavuşturulmuş olur. Pelvik ağrı, pelvik organ prolapsusu, üriner inkontinans, endometriyozis, infertilite, menopoz gibi sık karşılaşılan kadın sağlığı sorunları, jinekolojik kanser taramaları ve doğum öncesi, doğum ve doğum sonrası dönem gibi kadın sağlığının birçok yönüne ait kanıta dayalı uygulamalar yer verilen bu derlemenin amacı, hemşirelerin kanıta dayalı uygulamaların önemini kavrayarak, aktif uygulanması adına farkındalık yaratmaktır. Literatür taraması yapılarak oluşturulan bu derlemede çeşitli kılavuzların önerileri, kanıt düzeyi yüksek araştırmalar ve Cochrane Kütüphanesi’nden yararlanılmıştır.
Yazar isimleri: ['Cemre ÇELİK', 'Figen KAZANKAYA', 'Özlem DEMİREL BOZKURT']
Yayın Yılı: 3 Aralık 2022
Dergi ismi: YOBÜ Sağlık Bilimleri Fakültesi Dergisi
Yayın sayfa url: https://dergipark.org.tr/tr/pub/yobusbf/issue/73664/1115712
Yayın pdf linki: https://dergipark.org.tr/tr/download/article-file/2423970
