Makale Başlığı: Endoskopik olarak tedavi edilemeyen koledok taşlarında koledokoduodenostomi. Hem geleneksel hem de güncel yöntem
Özet: Amaç: Koledok taşlarının altın standart güncel tedavi yöntemi endoskopik retrograd kolanjiopankreatografi (ERCP) ile taş çıkarılmasıdır. Bunun başarısız olduğu durumlarda alternatif cerrahi tedavi yöntemleri ön plana çıkmaktadır. Geleneksel bir yöntem olan koledokoduodenostomi (CDD) de bunlardan biridir. Biz de ERCP'nin başarısız olduğu hastalardaki konvansiyonel CDD sonuçlarımızı sunmayı amaçladık.Yöntemler: Mart 2015 ve Şubat 2022 tarihleri arasında ERCP ile tedavi edilemeyen koledok taşı olan ve konvansiyonel koledok eksplorasyonu, taş çıkarılması ve CDD uygulanan 23 hastanın klinikodemografik verileri, perioperatif bulguları ve postoperatif sonuçları retrospektif olarak analiz edildi.Bulgular: Hastaların median yaşı 71 (41-85) olup, 13’ü (%56) kadındı. Hastaların 5’inde (21%) geçirilmiş kolesistektomi, 7’sinde (30%) gastrektomi + gastroenterostomi ameliyatı öyküsü vardı. En sık başvuru semptomu karın ağrısıydı (39 %). Başarısız ERCP sayısı median 1 (1-6) olup, başarısızlık nedenleri 7 hastada gastroenterostomi olması, 9 hastada impakte taş olması, 6 hastada taş boyutu ve sayısının fazla olması, 1 hastada da papilla açılım anomalisiydi. Hastaların median koledok çapı 15 (10-40) mm'di. Operasyon süresi median 120 (60-240) dk olup, perioperatif komplikasyon gelişmedi. Yatış süresi median 7 (4-14) gündü. Postoperatif erken dönemde 2 (8%) hastada yara yeri enfeksiyonu, 1 (4%) hastada da eviserasyon görüldü. Mortalite izlenmedi. Hastaların ortalama takip süresi median 27 (2-77) aydı ve geç dönemde 2 (8%) hastada insizyonel herni ile karşılaşıldı. Sump sendromuna ait bulgular hiçbir hastamızda gözlenmedi.Sonuç: ERCP ile çıkarılamayan koledok taşlarının tedavisinde CDD seçilmiş hastalarda efektif ve güvenli bir cerrahi tedavi yöntemidir.
Yazar isimleri: ['Mehmet Can AYDIN', 'Oğuzhan ÖZŞAY', 'Kağan KARABULUT']
Yayın Yılı: 1 Ağustos 2022
Dergi ismi: Archives of Clinical and Experimental Medicine
Yayın sayfa url: https://dergipark.org.tr/tr/pub/acem/issue/71619/1101714
Yayın pdf linki: https://dergipark.org.tr/tr/download/article-file/2367184
