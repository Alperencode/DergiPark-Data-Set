Makale Başlığı: Sürdürülebilirlik Uygulaması Olarak Yeşil Bina ve LEED Sertifikasyonu Üzerine Türkiye’de İnşaat Sektöründe Bir Çalışma
Özet: Teknolojinin gelişmesiyle enerji bağımlılığının artması, gittikçe yoğunlaşan çevresel tahribatları ve doğal kaynakların tükenme tehlikesiyle karşı karşıya kalmasını beraberinde getirmiştir. Bu sorunlarla mücadeleyi sağlamaya yönelik olarak, özellikle 1997 yılı Kyoto Protokolü’nden itibaren uluslararası bir çerçeve çizilme süreci başlatılmıştır. Bu doğrultuda, işletmelere toplumsal ve çevresel sorumluluklar yüklenmiştir. Dünyada yüksek oranda enerji tüketimine neden oldukları için inşaat sektöründeki şirketler bu sorumlulukların yüklendiği işletmeler arasındadır. Bunun sonucunda, inşaat sektöründe sürdürülebilirlik çalışmalarının önem kazandığı görülmektedir. Sürdürülebilirlik çalışmaları arasında sürdürülebilir yapılanma ve yeşil bina uygulamaları dikkat çekmektedir. Sürdürülebilirlik konusunda başarı için standartların konulması ve ölçüm yapılması yoluyla sürecin izlenmesi gereklidir. Bu kapsamda, bazı ülkeler tarafından çeşitli sertifikasyonlar hazırlanmıştır. Bunlardan LEED sertifikasının, uluslararası düzeye ulaştığı ve Türkiye dahil çok sayıda ülke tarafından kullanıldığı görülmektedir. Bu doğrultuda çalışmanın amacı, Türkiye’de sürdürülebilirlik faaliyetleri kapsamında inşaat sektöründe, kaynaklarda yer alan yeşil bina ve LEED sertifikasyon uygulaması verilerini inceleyerek mevcut durumu ortaya koymaktır. Çalışma sonucunda, 2020 yılı dahil, Türkiye’de 428 LEED sertifikası almış proje olduğu görülmektedir. LEED sertifikasyonunu kullanan 167 ülke arasında Türkiye ilk on ülke arasında yer almaktadır. Bununla beraber, LEED sertifikalı yeşil bina uygulamaları sadece az sayıda şehirle ya da büyük şehirlerle sınırlı kalmamış ve 34 şehire yayılmıştır. Bu durum, sürdürülebilirlik konusunda farkındalığa sahip olma açısından olumlu bir gösterge olarak değerlendirilebilir.
Yazar isimleri: ['Aslı ÇİLLİOĞLU KARADEMİR', 'Aybars DAĞ']
Yayın Yılı: 30 Eylül 2021
Dergi ismi: Akademia Doğa ve İnsan Bilimleri Dergisi
Yayın sayfa url: https://dergipark.org.tr/tr/pub/adibd/issue/60270/948527
Yayın pdf linki: https://dergipark.org.tr/tr/download/article-file/1809214
