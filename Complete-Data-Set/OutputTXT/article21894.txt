Makale Başlığı: 3-6 Yaş Resimli Öykü Kitaplarındaki Kadın ve Erkek Karakterlerin Mesleki Açıdan İncelenmesi
Özet: Bu araştırma okul öncesi dönem (3-6 yaş) çocukları için yayımlanmış resimli öykü kitaplarının iç ve dış yapı özelliklerini ve içerikteki karakterlere (kadın ve erkek) atfedilen meslek gruplarını incelemek amacıyla gerçekleştirilmiştir. Araştırma nitel olarak tasarlanmıştır. Araştırmada kullanılan kitapları incelenmek için oluşturulan form, araştırmacılar tarafından literatür taraması yapılarak oluşturulmuştur. Kullanılan form Genel Bilgiler (kitabın adı, yayınevi, yazarı gibi)- Fiziksel Özellikler (sayfa parlaklığı ve kağıt özellikleri)- Resimleme Özellikleri (detaylı, hayali, gerçekçi gibi)- İçerik İnceleme (konusu, kurgusu gibi) ve son olarak Dil ve Anlatım Özellikleri (anlatım biçimleri, sözcük ve kavram kullanımı, cümle yapısı gibi) alt başlıklarından oluşmaktadır. Çocuk edebiyatı alanında yayınları bulunan 3 farklı akademisyenden uzman görüşü alınarak forma son hali verilmiştir. Araştırmanın güvenirliliğini ölçmek için araştırmacılar arasında pilot bir çalışma yapılmıştır. Pilot çalışmada araştırmacılar tarafından rastgele seçilen 13 ortak kitap bireysel olarak incelenmiş ve incelenen kitaplar arasında güvenirlilik %98.1 olarak bulunmuştur. Pilot çalışma sonrasında araştırmacılar tarafından amaçlı örnekleme yöntemi kullanılarak içerisinde meslek bulunan kitaplar belirlenmiş ve araştırma örneklemine dahil edilmiştir. Araştırma kapsamında 100 adet resimli öykü kitabı incelenmiştir. Toplanan veriler SPSS 25 paket program kullanılarak frekans analizi ile çözümlenmiştir. Sonuç olarak; mesleklerle cinsiyet arasındaki ilişki incelendiğinde, meslek gruplarında daha fazla erkek karakterlere yer verildiği, kadın karakterlere genellikle öğretmen, ev hanımı gibi geleneksel mesleklerin atfedildiği tespit edilmiştir.
Yazar isimleri: ['Münevver ÖZEN', 'Medine Pervin BAYSAN', 'Elif KOYUNOĞLU', 'Arzu YÜKSELEN']
Yayın Yılı: 25 Mart 2022
Dergi ismi: Uluslararası Çocuk Edebiyatı ve Eğitim Araştırmaları Dergisi (ÇEDAR)
Yayın sayfa url: https://dergipark.org.tr/tr/pub/chedar/issue/69085/902915
Yayın pdf linki: https://dergipark.org.tr/tr/download/article-file/1661094
