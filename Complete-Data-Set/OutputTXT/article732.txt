Makale Başlığı: KARAKTER TASARIM YAKLAŞIMLARI
Özet: Sinemanın doğuşu, ardından da canlandırma film sektörünün oluşması beraberinde pek çok karakter tasarımının ortaya çıkmasını sağlamıştır. Miki Fare, Ördek Donald, Kedi Felix, Betty Boop, Palyaço Koko ve Bugs Bunny gibi birçok karakter tasarımı canlandırma sinemasının ilk dönemlerinde üretilmiştir. Daha önceleri sadece çizgi roman ve maskot tasarımı olarak reklamlarda görülen kurgusal karakterler, yeni hareketli halleri ile büyük ilgi uyandırmış özellikle çocuk izleyicileri fazlasıyla etkilemiştir. Bu ilgi yalnızca üretildikleri Amerika Birleşik Devletleri ile sınırlı kalmamış, Miki fare gibi figürler tüm dünyada oldukça popüler ve en bilindik karakterlere dönüşmüştür.Diğer yandan seksenli yıllarda kişisel bilgisayar ve oyun konsollarının yaygınlaşması, video oyun sektörünün gelişmesini sağlayarak karakter tasarımına duyulan ihtiyacın başka alanlarda da artmasına neden olmuştur. İlk dönemlerinde basit ve yalın grafiklere sahip video oyunları, son yıllarda gerçekçilik ve özel efektler konusunda önemli mesafeler kaydetmiştir. Bununla birlikte yeni bin yıl sonrasında güçlü işlem becerilerine sahip taşınabilir cihazların yaygınlaşması, oynanabilirlik anlamında dokunmatik ekranların da devreye girmesi mobil video oyun pazarının oluşmasına olanak sağlamıştır. Görüldüğü üzere günümüzde karakter tasarımı, sadece çizgi film ve sinema benzeri sınırlı alanları değil birçok sektörü ilgilendiren önemli bir konu haline gelmiştir.Bu nedenle çalışma kapsamında, karakter tasarımı konusunda dikkat edilmesi gereken hususlar kuramsal çerçevede ele alınmaya çalışılmış, literatür taraması yapılarak betimsel analiz yöntemi vasıtasıyla uzman görüşlerinin aktarılması amaçlanmıştır. Böylelikle konuyla ilgili akademisyen ve paydaşlara Türkçe bir kaynak oluşturulması hedeflenmiştir.
Yazar isimleri: ['Şadi KARAŞAHİNOĞLU']
Yayın Yılı: 28 Ağustos 2021
Dergi ismi: Akademik Sanat
Yayın sayfa url: https://dergipark.org.tr/tr/pub/akademiksanat/issue/64719/929293
Yayın pdf linki: https://dergipark.org.tr/tr/download/article-file/1738378
