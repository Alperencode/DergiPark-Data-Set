Makale Başlığı: Toksoplazma serolojisi pozitif gebelerde intrauterin toksoplazmoz riskinin değerlendirilmesi
Özet: Bu çalışma ile annede saptanan enfeksiyonların, çocuğa geçiş riskinin değerlendirilmesi, ülkemizde tam olarak durumu bilinmeyen konjenital toksoplazmoz hakkında temel bir veri sağlanması amacıyla moleküler ve serolojik yöntemlerin bir arada kullanılması amaçlanmıştır. XX Üniversitesi XX Eğitim ve Araştırma Hastanesi’nde normal vajinal yolla veya sezaryenle doğum yapan 18-45 yaş arası 76 gebenin venöz kan örneği ile plasentanın maternal yüzünden doku örneği ve umblikal korddan kan örneği alındı. Gebeler rutin tetkikler sırasında istenilen ELISA anti- Toxoplasma gondii IgM/IgG sonuçlarına göre hasta ve kontrol olarak iki gruba ayrıldı. Hastane Bilgi Sisteminden gebelerin yaş, gebelik sayısı, doğum sayısı ile bebeğin cinsiyeti doğum ağırlığı, apgar skoru bilgileri toplandı. Anne venöz kan örneği ve umblikal korddan alınan kan örneklerinden elde edilen serumlar T. gondii spesifik antikorlarının tespiti ve konfirmasyonu için altın standart olan Sabin-Feldman boya testi ile yeniden değerlendirildi. Plasentada T. gondii DNA varlığını saptamak için nested-PCR yönteminden yararlanıldı.Anti-T. gondii IgM/IgG değerleri pozitif olan 25 gebenin sadece 4 (%16)’ünde anti-T. gondii IgM pozitifliği vardı. 20 (%80) gebede anti-T. gondii IgG, 1 (%4) gebede ise anti-T. gondii IgM ve anti-T. gondii IgG birlikte pozitifti. Hasta grubundaki 25 gebenin yaş ortalaması 30,3 iken kontrol grubundaki 51 gebenin ise 28,3 idi. Hasta ve kontrol grubu için değerler sırasıyla aşağıdaki gibi bulundu: Gebelik hafta ortalaması: 39,1’e 38,8; Multigrad: %80’e %73; Erkek bebek oranı: %60’a %44; Doğum ağırlığı ortalaması: 3211,4 gr’a 3236,8 gr; Apgar skoru ortalaması 7,9’a 7,9. Sonuçlar arasında istatistiksel olarak anlamlı bir fark bulunamadı. Anti-T. gondii IgM/IgG negatif olan 51 örneğin anne venöz ve umblikal kord serumlarının hiçbirisinde SFDT ile (%0) pozitiflik saptanmadı. Anti-T. gondii IgM/IgG pozitif 25 örneğin 13 (%52)’ünün hem anne hem de umblikal kord serumları SFDT ile negatif olarak değerlendirildi. SFDT’ye göre ELISA IgG+IgM duyarlılığı: %100; özgüllüğü: %79,7, negatif prediktif değeri: %100, pozitif prediktif değeri: %48 bulundu. İncelenen 76 (%0) plasenta örneğinin hiçbirisinde T. gondii’ye ait DNA bantları gözlenmedi.Çalışmamızdaki maternal kanların yarısından fazlası referans SFDT ile pozitif olarak teyit edilememiştir. Plasentaların hiçbirisinde T. gondii DNA’sı saptanamamışsa da kısıtlı sayıdaki örnekle yürütülen bu pilot araştırma kapsamında XX ilinde anneden bebeğe toksoplazma geçiş riskinin düşük olduğunun söylenmesi mümkün değildir. Yöntemin oturtulması açısından büyük deneyim kazandıran bu çalışmanın özellikle anti-T. gondii IgM pozitif örnek sayısı arttırılarak ve farklı bölgelerden daha çok örnek toplanarak tekrarlanması planlanmaktadır.
Yazar isimleri: ['Ümit GÖRKEM', 'Ayşe GÜRESER', 'Cahit BABÜR', 'Nezahat KOŞAR', 'Ayşegül TAYLAN ÖZKAN']
Yayın Yılı: 5 Eylül 2022
Dergi ismi: Avrasya Sağlık Bilimleri Dergisi
Yayın sayfa url: https://dergipark.org.tr/tr/pub/avrasyasbd/issue/72228/1078862
Yayın pdf linki: https://dergipark.org.tr/tr/download/article-file/2274170
