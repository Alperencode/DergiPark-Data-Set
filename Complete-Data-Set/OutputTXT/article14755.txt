Makale Başlığı: CİHAN HARBİ'NDEN İZMİR'İN İŞGALİNE URLA VE YAKIN ÇEVRESİNDE RUM FAALİYETLERİ
Özet: Bu çalışmada, I. Dünya Savaşı’nın başlangıcından İzmir’in işgaline kadar olan süreçte, Urla kazası ve yakın çevresindeki Rum faaliyetleri ile yöneticilerin bunlara karşı almış olduğu tedbirler ve mücadele seyrinin ortaya konulması amaçlanmaktadır. Urla’nın İzmir ile Çeşme arasında önemli bir yerleşim merkezi olması, Yunanistan tarafından Ayvalık ve Söke’ye gösterilen önemin Urla’ya da verilmesine neden olmuştur. Çeşme ve Seferihisar kıyılarından Anadolu’ya gizlice çıkarılan Yunan subayları özellikle Urla’da geniş bir çalışma alanı bulmuşlardır. I. Dünya Savaşı yıllarında Urla kazası ve Demircili Rum köyü önemli bir insan kaçakçılığı merkezi haline gelmiştir. Kaçırılan Rum gençleri Yunan, İngiliz ve Fransız ordularında gönüllü olarak savaşmışlardır. Bunlar bir taraftan düşman devletlerin ordularından Urla’ya haber getirirken, diğer taraftan da buradan onlara istihbarat sağlayarak casusluk faaliyetlerinde bulunmuşlardır. Seferihisar ve Çeşme’deki Türk köylerine yapılan saldırılar Urla’dan sevk ve idare edilmiştir. Urla’nın sancağın Rumların nüfus üstünlüğüne sahip olduğu tek kazası olması bunda büyük bir rol oynamıştır. Balkan savaşlarından sonra Midilli, Sakız ve Sisam adalarının Yunanistan tarafından işgaliyle birlikte bu adalar Rum eşkıyalar tarafından üst olarak kullanılmaya başlanılmıştır. Yunanistan’dan aldıkları talimatlar doğrultusunda Anadolu sahillerine çıkan bu eşkıyalar, yerli Rumlarla birleşerek yaptıkları soygun ve cinayetlerle iç güvenliği ihlal etmişlerdir.
Yazar isimleri: ['Abdullah DOĞTEKİN', 'İlker Mümin ÇAĞLAR']
Yayın Yılı: 13 Eylül 2022
Dergi ismi: Tarih ve Günce
Yayın sayfa url: https://dergipark.org.tr/tr/pub/tarihvegunce/issue/72558/1159295
Yayın pdf linki: https://dergipark.org.tr/tr/download/article-file/2585373
