Makale Başlığı: BIOfactor MTA’nın Radyoopasitesinin Dijital Radyografi ile Değerlendirilmesi
Özet: Amaç: İdeal bir kök kanal materyali, kemik ve diş gibi anatomik yapılardan ve diğer dental materyallerden ayırt edilmesine izin verecek kadar yeterli seviyede radyoopak olmalıdır. Bu çalışmada Angelus MTA, Biodentine ve yeni bir kalsiyum silikat esaslı materyal olan BIOfactor MTA’nın radyoopasitesi alüminyum basamaklı blok yöntemi kullanılarak değerlendirilmiştir. Gereç ve Yöntemler: Kalsiyum silikat esaslı materyaller olan Angelus MTA, Biodentine ve BIOfactor MTA üretici firmanın talimatları doğrultusunda karıştırıldı ve standart bir teflon kalıba yerleştirildi. Başlangıç sertleşmelerini tamamlayan materyaller kalıptan çıkarılarak 37°C'de, %95 nemli ortamda 48 saat inkübe edildi. Her gruptan alınan birer numune ve saf alüminyumdan yapılan oniki basamaklı merdiven şeklindeki blok, fosfor plak üzerine yerleştirilerek radyografisi çekildi. Dijital görüntüler bir yazılım kullanılarak bilgisayara aktarıldı. Numunelerin radyografik yoğunlukları Image J programı kullanılarak belirlendi ve değerler bir denklem kullanılarak milimetre alüminyum (mmAl)’a dönüştürüldü. İstatistiksel analiz için One-way ANOVA ve post-hoc Tukey testleri yapıldı. Bulgular: Ortalama radyoopasite değerleri Angelus MTA’nın 3.66, Biodentin’in 2.43 ve BIOfactor MTA’nın 4.41 mmAl idi. Sonuç: Biodentine en düşük radyoopasite değerini gösterirken, BIOfactor MTA en yüksek radyoopasite değerini gösterdi. Angelus MTA ve yeni bir materyal olan BIOfactor MTA’nın radyoopasitesi standarta uygundu.
Yazar isimleri: ['Şeref Nur MUTLU', 'Makbule Bilge AKBULUT']
Yayın Yılı: 24 Ağustos 2022
Dergi ismi: Selcuk Dental Journal
Yayın sayfa url: https://dergipark.org.tr/tr/pub/selcukdentj/issue/72290/1140745
Yayın pdf linki: https://dergipark.org.tr/tr/download/article-file/2526108
