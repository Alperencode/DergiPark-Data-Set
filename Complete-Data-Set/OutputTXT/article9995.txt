Makale Başlığı: Nasturtium officinale’nin Antimikrobiyal Aktivitesinin ve İçeriğindeki Uçucu Organik Bileşikler ve Yağ Asitlerinin Belirlenmesi
Özet: Patojen bakterilerin neden olduğu hastalıkların tedavisinde kullanılan antibiyotiklerin gerek yan etkileri, gerekse yanlış kullanımına bağlı olarak gelişen antibiyotik direnci nedeniyle bilim insanları alternatif antimikrobiyal bileşik arayışına yönelmiştir. Doğal olması ve yüzyıllardır tamamlayıcı tıp alanında tanıdık bir kaynak olması sebebiyle bitkiler ve bitkilerdeki antimikrobiyal bileşenler yaygın bir şekilde araştırılmaktadır. Bu çalışmada, Nasturtium officinale’nin farklı konsantrasyonlarda hazırlanan metanol ve su ekstraktlarının gram-pozitif bakteriler, gram-negatif bakteriler ve mantar üzerindeki antimikrobiyal aktivitesi disk difüzyon yöntemiyle araştırıldı. Bunun yanısıra bitkinin içeriğindeki uçucu organik bileşikler ve yağ asitleri tespit edildi. Bu amaçla GC-FID'de (gaz kromatografisi alev iyonizasyon dedektörü) yağ asitleri metil esterlere dönüştürülerek belirlenirken, GC-MS'de (gaz kromatografisi - kütle spektrometrisi) SPME (Katı fazlı mikroekstraksiyon) yöntemi ile uçucu bileşenleri belirlendi. Ayrıca araştırma kapsamında bitkinin farklı kısımlarındaki uçucu bileşenler karşılaştırmalı olarak ele alındı. Elde edilen sonuçlara göre; Nasturtium officinale'nin Bacillus megaterium, Escherichia coli, Candida albicans, Pseudomonas aeruginosa, Bacillus Spizizenii, Klebsiella pneumoniae, Staphylococcus aureus bakterileri üzerinde antimikrobiyal etkisi olduğu ortaya çıktı. Bitki özellikle P. aeruginosa, C. Albicans ve E. Coli üzerinde daha güçlü antimikrobiyal etki göstermiştir. Ayrıca Nasturtium officinale'nin önemli esansiyel yağ asitlerinin yanısıra çok sayıda uçucu bileşenlere de sahip olduğu tespit edildi.  Yapılan analizlerde Nasturtium officinale’nin ana uçucu bileşeninin alfa-Terpinolen olduğu belirlendi.
Yazar isimleri: ['Leyla ERCAN']
Yayın Yılı: 30 Aralık 2022
Dergi ismi: Kahramanmaraş Sütçü İmam Üniversitesi Tarım ve Doğa Dergisi
Yayın sayfa url: http://dogadergi.ksu.edu.tr/tr/pub/issue/73092/1001837
Yayın pdf linki: https://dergipark.org.tr/tr/download/article-file/1998807
