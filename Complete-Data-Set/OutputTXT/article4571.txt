Makale Başlığı: Covid-19 Sürecinde Konservatuvarda Öğrenim Gören Öğrencilerin Uzaktan Eğitim Uygulamalarına İlişkin Görüşleri
Özet: Covid-19 salgınından dolayı tüm ülkelerde örgün ve yaygın eğitim uzaktan eğitim ile yürütülmüştür. Uzaktan eğitime yönelik uygulamalarda öğrenci görüşlerinin ne olduğu merak uyandırmıştır. Bu çalışmada Covid-19 sürecinde konservatuvarda öğrenim gören öğrencilerin uzaktan eğitim uygulamalarına ilişkin görüşlerinin incelenmesi amaçlanmıştır. Araştırma betimsel tarama modeli temel alınarak yapılandırılmıştır. Çalışma grubunu Kafkas Üniversitesi Devlet Konservatuvarında öğrenim gören (n=189) öğrenciler oluşturmuştur. Veri toplama aracı olarak “Kişisel Bilgi Formu” ve  “Uzaktan Eğitime Yönelik Öğrenci Görüşleri Ölçeği” kullanılmıştır. Verilerin analizi için aritmetik ortalama, frekans, standart sapma, bağımsız gruplar t-testi ve tek yönlü varyans analizi (Anova) yapılmıştır. Araştırma sonucunda konservatuvarda öğrenim gören öğrencilerin derslerin uzaktan eğitim ile işlenmesinde kısmen memnun oldukları görülmüştür. Cinsiyet ve öğrenim gördükleri ana sanat dalına göre anlamlı bir farklılık çıkmadığı saptanmıştır. Öğrencilerin görüşlerinin öğrenim gördükleri sınıf düzeyine göre ölçeğin öğreticilik alt faktör boyutu dışında diğer alt faktörlerin sonuçlarının anlamlı çıktığı görülmüştür. Ayrıca derslerin amaç ve hedefine ulaştığı, bilgisayar ile uzaktan erişim sağlayan öğrencilerin puanlarının cep telefonu ile uzaktan erişim sağlayan öğrencilere kıyasla daha yüksek olduğu, icra ettikleri ana çalgıya göre ölçeğin etkililik alt faktör boyutunda anlamlı farklılık çıktığı belirlenmiştir. Analiz sonucunda müzik bölümü, Türk halk müziği, Türk sanat müziği ve Türk halk oyunları ana sanat dallarında öğrenim gören öğrencilerin görüşlerinin genel olarak benzer olduğu tespit edilmiştir.
Yazar isimleri: ['Hüseyin YILMAZ']
Yayın Yılı: 30 Ağustos 2022
Dergi ismi: e-Kafkas Eğitim Araştırmaları Dergisi
Yayın sayfa url: https://dergipark.org.tr/tr/pub/kafkasegt/issue/69472/1025763
Yayın pdf linki: https://dergipark.org.tr/tr/download/article-file/2089425
