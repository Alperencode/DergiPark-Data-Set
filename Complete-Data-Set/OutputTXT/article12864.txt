Makale Başlığı: Aday Öğretmen Yetiştirme Programına İlişkin Aday Öğretmen Görüşleri
Özet: Aday öğretmenlerin mevcut sisteme daha rahat adapte olmaları ve mesleki becerilerini geliştirmelerinde adaylık sürecinde verilen eğitim ve seminerlerin önemi büyüktür. Bu araştırmanın amacı aday öğretmen yetiştirme programının aday öğretmenlerin bakış açısıyla değerlendirilmesidir. Araştırma nitel araştırma yöntemlerinden olgubilim desenine göre planlanmış ve amaçlı örnekleme yöntemlerinden tipik durum örneklemesi kullanılmıştır. Araştırmaya 2016 yılı Şubat ayında ataması gerçekleşmiş, farklı branşlardan 50 aday öğretmen katılmıştır. Katılımcıların yetiştirme programına ilişkin görüşleri, görüşme tekniği kullanılarak yarı yapılandırılmış form aracılığıyla elde edilmiştir. Araştırmada aday öğretmenlere; programın kapsamı, süresi, uygulanması, elde edilen kazanımlar, yaşanılan zorluklar ve karşılaşılan olumsuzluklara yönelik sorular yöneltilmiştir. Verilerin analizinde içerik analizi tekniği kullanılmıştır. Araştırma bulgularında yetiştirme programının kapsamı, süresi, yeri ile danışman öğretmen, performans değerlendirme ve hizmet içi eğitim başlıklarında temalara ulaşılmıştır. Katılımcılar programın içeriğini faydalı bulurken, süresini uzun bulmuş ve özellikle çok fazla rapor hazırlayıp form doldurmak zorunda kaldıklarını dile getirmişlerdir. Programın içeriği mesleki becerilerine katkı sağlamıştır. Programa görev yapacakları ilde katılanlar daha kolay uyum sağladıklarını belirtmişlerdir. Danışman öğretmen bağlamında katılımcıların bir kısmı olumlu görüş belirtmiştir ve olumsuz görüş belirtenler olmuştur. Performans değerlendirme sürecinin nesnel ve öznel yürütüldüğüne dair görüşler vardır. Hizmet içi eğitim sürecine yönelik eleştiriler getirilmiştir. Araştırma aday öğretmen yetiştirme programına ilişkin aday öğretmenlerin görüşlerini ortaya koymuştur ancak bulgular iki ildeki katılımcıların görüşleri ile sınırlıdır. Ancak daha sonra yapılacak düzenlemelerde politika yapıcılara ve eğitimcilere fikir verici olacaktır.
Yazar isimleri: ['Sevda KUBİLAY', 'Mete SİPAHİOGLU']
Yayın Yılı: 30 Eylül 2022
Dergi ismi: Öğretmen Eğitimi ve Öğretim
Yayın sayfa url: https://dergipark.org.tr/tr/pub/jnate/issue/72863/1077577
Yayın pdf linki: https://dergipark.org.tr/tr/download/article-file/2269447
