Makale Başlığı: Profesyonel Futbolcu Sözleşmesinin İslam Hukuku Açısından Analizi
Özet: Futbol günümüzde çok büyük kitlelerin takip ettiği ve binlerce kişinin istihdam edildiği profesyonel sportif etkinlik olarak yaygınlaşmış bir olgudur. Bu sporu icra edenler arasında İslami hassasiyeti bulunan pek çok futbolcu, şeri kurallara uygun olarak hareket etmek istemekte, örneğin inançlarına aykırı olduğu için birtakım sembolleri içeren formaları giymek istemeyebilmektedir. Bundan dolayı bu oyuncuların kulüple yapmış oldukları sözleşmelerin içeriği ve tarafların öne sürdükleri şartların hukuki durumunun ele alınması önem arz etmektedir. Çünkü hayatın akışı içerisindeki insanın tüm eylemlerinin İslam hukuku açısından ya olumlu ya da olumsuz şekilde bir karşılığı vardır.	Profesyonel futbolcu ve kulüp arasında yapılan anlaşmanın hukuki niteliği; futbolcunun sözleşmedeki statüsü; sözleşmedeki cezai şartların varlığı; faiz, kumar, ahlaka ve İslami öğretilere aykırı şartların durumu gibi meseleler fıkhi olarak incelenmesi gereken önemli konulardandır. Bunun yanı sıra “futbolcu alım satımı” veya “kiralanması” gibi ifadelerin kullanımın hem insan hakları bakımından hem de hukuk bakımından ne kadar doğru olduğu araştırmaya konu edilecektir. Bu makalede temel olarak kulüp ile futbolcu arasında yapılan “Profesyonel Futbolcu Sözleşmesi”nin içerik ve hükümlerinin ne ölçüde İslam hukukuyla örtüştüğü sorusuna cevap aranmaktadır. Bunun için konu genel olarak iki başlık altında, sırasıyla profesyonel futbolcu sözleşmesi genel hatlarıyla ele alınacak daha sonra bunun fıkhi değerlendirilmesi yapılmaya çalışılacaktır. Böylece İslami hassasiyetleri olan futbolcuların yaptıkları sözleşmelerde İslam hukuku açısından neyin problem olduğundan haberdar olmaları, önemli bir farkındalık yaratacağı ve futbolcuları ona göre hareket etmeye teşvik edeceği umulmaktadır.
Yazar isimleri: ['Cemal KALKAN', 'Yunus AKYÜZ']
Yayın Yılı: 15 Aralık 2022
Dergi ismi: BEÜ İlahiyat Fakültesi Dergisi
Yayın sayfa url: https://dergipark.org.tr/tr/pub/beuifd/issue/73852/1189834
Yayın pdf linki: https://dergipark.org.tr/tr/download/article-file/2711464
