Makale Başlığı: Sosyal Medyanın Destinasyon Tercihine Etkisi: Kapadokya Örneği
Özet: Araştırmada, Kapadokya Bölgesi’nin tercih edilmesinde sosyal medyanın etkisinin ölçülmesi amaçlanmıştır. Kapadokya Bölgesi’ne gelen 175’i yerli, 175’i yabancı olmak üzere toplam 350 turistten yüz yüze anket uygulamasıyla elde edilen veriler analiz edilmiştir. Araştırma hipotezlerinin test edilmesinde, regresyon analizi, frekans dağılımları ve ortalamalarıyla bağımsız örneklem t-testinden faydalanılmıştır. Araştırmanın bulgularına göre; destinasyon tercihi sürecinde, sosyal medyanın etkisi olduğu tespit edilmiştir. Buna ek olarak; eğitim ve meslek haricindeki tüm demografik özellikler için Kapadokya Bölgesi’ne gelen yerli ve yabancı turistler arasında demografik özelliklerine göre, seyahat özelliklerine göre, sosyal medyada günlük geçirilen vakit ve destinasyon tercihinde en fazla kullanılan sosyal medya araçlarına göre farklılıklar olduğu görülmüştür. Turizmde geleneksel pazarlama araçlarının yerini, teknolojik ekipmanların aldığı görülmektedir. Teknoloji vasıtasıyla dönüşüme uğrayan, giderek şeffaflaşmak durumunda kalan turizm pazarlamasında, pazar payından faydalanan paydaşların sayısı gün geçtikçe artmaktadır. Bu nedenle turistik ürün ve destinasyonların tercih edilmesinde teknoloji tabanlı sanal platformların etkisini teorik ve uygulamalı olarak ele almak, ilgili literatüre önemli katkılar sağlayabilecektir. Bu çalışmanın hem sosyal medya kullanımının destinasyon pazarlamasındaki yerini ve önemini ifade etmesi açısından hem de Kapadokya Bölgesi’yle ilgili ileride yapılacak araştırmalara yol göstermesi açısından faydalı olacağı düşünülmektedir.
Yazar isimleri: ['Burcu Gülsevil BELBER', 'Serhat EKER']
Yayın Yılı: 30 Haziran 2022
Dergi ismi: Yeni Medya
Yayın sayfa url: https://dergipark.org.tr/tr/pub/yenimedya/issue/71044/1090256
Yayın pdf linki: https://dergipark.org.tr/tr/download/article-file/2319691
