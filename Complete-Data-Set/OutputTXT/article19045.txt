Makale Başlığı: Üniversite Öğrencilerinde Akademik Risk Alma Davranışı: Akademik Erteleme, Akademik Kontrol Odağı ve Akademik Mükemmeliyetçilik
Özet: Problem Durumu ve Araştırmanın Amacı: 21. yy.da eğitim, modern toplumlarda bireylerin kendilerini geliştirebilmeleri ve toplum içinde nitelikli bireyler olarak var olabilmeleri için önemli bir araçtır. Eğitim bireylere atılgan, sorumluluk sahibi ve realist düşünebilen kişiler olmaları yolunda destek sağlarken, nitelikli eğitim yaşantısı akademik başarıyı da beraberinde getirir. Toplumun ileriye ivme kazanmasında tek başına yeterli olarak görülmese de akademik başarı eğitim kurumlarının en temel hedefleri arasındadır. Akademik başarı ile ilişkili olduğu düşünülen birçok değişken bulunmaktadır. Eğitim yaşantıları sonucu elde edilmesi planlanan kazanımlar değerlendirildiğinde bir takım belirsizliklerin varlığından söz etmememiz mümkün olamaz. Bu belirsizlikler karşısında kişilerin aldığı pozisyonun onların başarıları üzerinde rol oynayacağını söyleyebiliriz. Bu bağlamda akademik başarıya kişileri götürecek değişkenlerden biri olarak risk almanın önemine vurgu yapılabilir. Bu çalışmanın amacı üniversite öğrencilerinin akademik başarıları üzerinde önemli bir yer sahibi olduğu düşünülen akademik risk alma davranışlarını akademik erteleme, akademik kontrol odağı ve akademik mükemmeliyetçiliğin ne derecede yordadığını incelemektir. Araştırmanın Yöntemi: Bu çalışma, üniversite öğrencilerinin akademik risk alma davranışlarını akademik erteleme, akademik kontrol odağı ve akademik mükemmeliyetçiliğin ne derecede yordadığını incelemek amacıyla yapılan, ilişkisel tarama modelinde betimsel bir çalışmadır. İki ya da daha fazla sayıdaki değişken arasında birlikte değişimin varlığını ve derecesini belirlemeyi amaçlayan çalışmalar ilişkisel tarama modeli araştırmalardır (Kuzu, 2005).Katılımcılar: Bu araştırmanın çalışma grubunu, Türkiye’nin Güney bölgesinde yer alan bir Üniversitenin 2018-2019 bahar döneminde 4 büyük fakültesinde (Eğitim Fakültesi, Fen-Edebiyat Fakültesi, İİBF ve Mühendislik Fakültesi) öğrenim görmekte olan 507 öğrenci oluşturmuştur. Bu öğrencilerin 351’i kadın (%69,2), 154’ü erkektir (%30,4). İki öğrenci cinsiyetini belirtmemiştir. Katılımcıların yaş aralığı 18 ile 33 arasında değişmekte olup, ortalaması 20,73’tür (SS=1,84). Bununla birlikte katılımcıların 151’i birinci sınıf (%29,8), 123’ü ikinci sınıf (%24,3), 171’i 3. sınıf (%33,7) ve 60’ı da 4. sınıf (%11,8) öğrencilerinden oluşmaktadır. Yine iki öğrenci sınıf düzeyini belirtmemişlerdir. Çalışma gurubunun belirlenmesinde kolay ulaşılabileni örnekleme yöntemi kullanılmıştır.
Yazar isimleri: []
Yayın Yılı: 30 Eylül 2020
Dergi ismi: Eurasian Journal of Educational Research
Yayın sayfa url: https://dergipark.org.tr/tr/pub/ejer/issue/57497/815883
Yayın pdf linki: https://dergipark.org.tr/tr/download/article-file/1362070
