Makale Başlığı: Kadınsılık ve Cinsel Mitlerin Psikojenik İnfertiliye Etkisi
Özet: Bu çalışmada, herhangi organik bir bozukluğu olmamasına rağmen çocuk sahibi olamayan, psikojenik infertil kadınlar ile fertil kadınların kadınsılık düzeyi ve cinsel mitlerinin incelenmesi amaçlanmıştır. Araştırmaya 50 fertil ve 50 infertil tanısı almış olmak üzere toplam 100 kişi dahil edilmiştir. Katılımcılara Sosyo-demografik Bilgi Formu, BEM Cinsiyet Rolü Envanteri ve Cinsel Mitleri Değerlendirme Formu verilmiştir. Veriler değerlendirilirken tanımlayıcı istatistiksel yöntemlerle birlikte normal dağılımın incelenmesi için Kolmogorov-Smirnov dağılım testi kullanıldı. Niceliksel verilerin gruplar arası karşılaştırılmasında; iki grup durumunda, Mann Whitney U testi, üçlü ve daha fazla grup durumunda, Kruskal Wallis testi, gruplar arası ikili farklılığın tespiti için Bonferroni metodu, ölçek güvenilirliği için Cronbach’s Alpha analizi kullanılmıştır. Araştırma sonuçlarına göre; infertil kadınların erkeksi stereotiplerle özdeşim eğilimi düzeyinin fertil kadınlardan, fertil kadınların ise kadınsı stereotiplerle özdeşim eğilimi düzeyinin infertil kadınlardan yüksek olduğu tespit edilmiştir. İnfetil kadınların kadınsılık düzeyinin fertil kadınlara oranla düşük olduğu saptanmıştır. İnfertil ve fertil kadınların cinsel mite inanma düzeyleri arasında anlamlı bir farklılık bulunmamıştır. Ancak fertil kadınların cinsel mit ölçeğine ilişkin maddelere verdikleri doğru cevapların tanımlayıcı istatistikleri incelediğimizde en yüksek doğru cevabı verilen maddelerin “eşler birbirlerini sevdikleri takdirde sevişmekten nasıl zevk alacaklarını da bilirler” ve “cinsel ilişki sırasında eşler içgüdüsel olarak diğerinin ne istediğini ne düşündüğünü bilirler” olduğu tespit edilmiştir. Fertil kadınlar tarafından en düşük doğru cevap verilen maddenin ise “erkeğin eşi masum ve kutsaldır, daha doyurucu ve tatmin edici seks daha çok fahişelerle yapılmalıdır” olduğu tespit edilmiştir. İnfertil kadınların ise cinsel mit ölçeğine ilişkin maddelere verdikleri doğru cevapların tanımlayıcı istatistikleri incelediğimizde en yüksek doğru cevabı verilen maddenin “menopoz kadının cinsel isteklerinde ani bir azalmaya neden olur” olduğu tespit edilmiştir. İnfertil kadınlar tarafından en düşük doğru cevap verilen maddenin ise “cinsel ilişki sırasında cinsel fanteziler kurmak yanlıştır” olduğu tespit edilmiştir. Beklenildiği gibi kadınların toplumsal cinsiyet rolleri içerisinde anneliğin vurgusu arttıkça kadınlar kendilerini daha az kadınsı hissetmektedir. Bununla birlikte kadınsı rolleri benimsemekte de güçlük yaşamaktadırlar. Ayrıca literatürle uyumlu olarak; fertil kadınlar toplumsal rollerin getirdiği annelik ile kendilerini daha kadınsı hissetme eğilimindedir. İnfertil kadınlar ise doğurganlık ve kadınsı rollere uyum sağlamadığı için kendilerini daha erkeksi bir konumda görme eğilimindedir. Bu çerçevede toplumsal etmenler tarafından üretilen farklılıkların biyolojik kökenli farklılıkları elimine etmesi üzerine kadınsılığın yadsınması noktasında terapilerin ve araştırmaların önemi dikkati çekmektedir.
Yazar isimleri: ['Betül ÇUBUK']
Yayın Yılı: 29 Haziran 2022
Dergi ismi: Marmara Üniversitesi Kadın ve Toplumsal Cinsiyet Araştırmaları Dergisi
Yayın sayfa url: https://dergipark.org.tr/tr/pub/mukatcad/issue/70747/1001749
Yayın pdf linki: https://dergipark.org.tr/tr/download/article-file/1998509
