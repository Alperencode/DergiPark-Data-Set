Makale Başlığı: İnsan Sonrası Kurguda Tüketim Olgusunun Önemi ve Tüketime Bakışı Cesur Yeni Dünya Romanı Üzerinden Okumak
Özet: İnsan eylem ve ilişkilerinin diğer canlılar ile çevreye olan etkilerinden yola çıkılarak  insan  sonrasına  ilişkin  yine  insan  tarafından  kurgu,  düşünce  ve  zihinsel çabaların varlığı inkâr edilemez. Bu tür çabaların bir kısmı insanda var olan araştırma merakı ve gelişime açıklık özellikleri ile açıklanabilirken bir  kısmı  ise  iyi  niyetli  çabaların  ötesine  geçebilmektedir.  İnsan  sonrası,  diğer  pek  çok  alan  için  olduğu  gibi  edebiyatın  ilgi  alanından  da  uzak  olmamıştır.  Bu  çalışmada  bir  roman  üzerinden  insan  sonrası  kurguda  önemli bir boyut olarak tüketim olgusunun destekleyici rolü ele alınmıştır. Sosyal  ve  ekonomik  şartları  dikkate  alındığında,  tüketime  bakış  açısının  oldukça muhafazakâr sayılabilecek bir dönemde yazılmış olan Cesur Yeni Dünya  romanında,  tüketim  değerleri  ile  tüketici  davranışlarının  insan  sonrası  kurgu  için  çok  önemli  ipuçları  olarak  kullanıldığı  görülmüştür.  İnsan  sonrası  kurgusunun  insanının  önemli  özelliklerinden  birinin  daha  fazla tüketerek sorgulamadan uzaklaşması olduğu düşüncesinin romanda oldukça  başarılı  bir  şekilde  işlendiği  ortaya  konulmuştur.  Diğer  taraftan,  insan  sonrası  kurguda  tüketimin  önemli  bir  unsur  olarak  kullanıldığı  ve  gerçek  hayatta  da  bunun  fazlasıyla  karşılık  bulduğu  ifade  edilebilir.  Bu  hususlar  çalışma  konusu  romanın  bu  bağlamdaki  kurgusunun  ve  yazarının öngörüsünün gücünü ortaya koymaktadır.
Yazar isimleri: ['Ömer TORLAK']
Yayın Yılı: 15 Haziran 2022
Dergi ismi: Journal of Economy Culture and Society
Yayın sayfa url: https://dergipark.org.tr/tr/pub/jecs/issue/70297/854216
Yayın pdf linki: https://dergipark.org.tr/tr/download/article-file/1489533
