Makale Başlığı: ENFLASYON İLE İŞSİZLİĞİN EKONOMİK BÜYÜMEYE ETKİLERİ: TÜRKİYE’NİN DÜZEY 2 BÖLGELERİ İÇİN BİR UYGULAMA
Özet: Bu çalışmada, işsizlik, enflasyon ve ekonomik büyüme arasındaki ilişki olup olmadığı Türkiye’nin 26 adet Düzey 2 bölgesi ölçeğinde 2007-2018 dönemi için panel veri yöntemiyle analiz edilmiştir. Çalışmanın bulguları hem bölgelerin geneli hem de Düzey 2 bölgeleri açısından farklılıklar göstermektedir. Çalışmanın Havuzlanmış Ortalama Grup (PMG) tahmincisi sonuçlarına göre, Düzey 2 bölgelerinin genelinde uzun dönemde işsizlik oranındaki %1’lik bir artış ekonomik büyümeyi %0.218 oranında artırmaktadır. Bununla birlikte, uzun dönemde enflasyon oranındaki %1’lik artış ekonomik büyümeyi %0.217 oranında azaltmaktadır. Çalışmanın Emirmahmutoğlu ve Köse nedensellik testi sonuçları; TRA1, TRB2, TRC2, TR10, TR31, TR72, TR83 ve TR90 düzey 2 bölgelerinde ekonomik büyümeden işsizliğe doğru tek yönlü, TRC1 ve TR52 Düzey 2 bölgelerinde işsizlikten ekonomik büyümeye doğru tek yönlü nedensellik ilişkisi olduğunu göstermiştir. TR81 Düzey 2 bölgesinde ekonomik büyüme ve işsizlik arasında çift yönlü nedensellik ilişkisi olduğu gözlemlenmiştir. Enflasyondan ekonomik büyümeye doğru nedensellik ilişkisinin TRB1, TR21 ve TR31 dışındaki 23 Düzey 2 bölgesinin tamamı için geçerli olduğu görülmüştür. TR61 Düzey 2 bölgesinde ise enflasyon ve ekonomik büyüme arasında çift yönlü nedensellik ilişkisi mevcuttur. TR31, TR33, TR42, TR61, TR63 Düzey 2 bölgelerinde işsizlikten enflasyona doğru tek yönlü ve ayrıca TRA1, TRB2, TR83 ve TR90 Düzey 2 bölgelerinde enflasyondan işsizliğe doğru tek yönlü nedensellik ilişkisi tespit edilmiştir. Düzey 2 bölgelerinin genelinde ekonomik büyümeden işsizliğe ve enflasyondan ekonomik büyümeye doğru tek yönlü; işsizlik ve enflasyon arasında ise çift yönlü nedensellik ilişkisi olduğu görülmüştür. Çalışmanın sonuçları, İşsizlik ve enflasyonla mücadelede ve ayrıca hedeflenen ekonomik büyüme oranlarının yakalanmasında Düzey 2 bölgelerinin bölgesel gelişmişlik yapısını ve değişkenler arasındaki nedensellik ilişkilerini dikkate alan iktisat politikası uygulamalarının gerekliliğini ortaya koymaktadır.
Yazar isimleri: ['Canan SANCAR', 'Melike ATAY POLAT']
Yayın Yılı: 3 Ağustos 2022
Dergi ismi: Türkiye Sosyal Araştırmalar Dergisi
Yayın sayfa url: https://dergipark.org.tr/tr/pub/tsadergisi/issue/71638/839685
Yayın pdf linki: https://dergipark.org.tr/tr/download/article-file/1444660
