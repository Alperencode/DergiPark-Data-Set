Makale Başlığı: Sınıf Öğretmeni Adaylarının Yaratıcı Drama Yöntemini Kullanmaya Yönelik Özyeterlik İnançlarının Belirlenmesi
Özet: Öğrencileri aktif bir şekilde eğitim öğretim sürecine dahil eden öğretim yöntemlerinden birisi yaratıcı drama yöntemidir. Yaparak yaşayarak öğrenme durumlarını öğrencilere sunan yaratıcı drama yöntemi, kendi iç dinamizmi sayesinde öğrencilerin öğrenme süreçlerinin merkezinde yer almayı sağlayan bir öğretim yöntemidir. Bu bağlamda bu araştırmanın amacı; sınıf öğretmeni adaylarının yaratıcı drama yöntemini kullanımlarına ilişkin özyeterlik inançlarını tespit etmektir. Araştırmanın çalışma grubunu, 2016-2017 akademik yılında Karadeniz Teknik Üniversitesi sınıf öğretmenliği anabilim dalında öğrenim gören 3. ve 4. sınıf öğrencileri oluşturmuş olup, araştırma sorularını derinlemesine incelemek üzere çalışma grubundan seçilen 20 öğretmen adayı ile yarı yapılandırılmış mülakatlar gerçekleştirilmiştir. Araştırmadan elde edilen verilerin toplanma, analiz ve yorumlama süreçlerinde karma yöntem kullanılmıştır. Araştırmanın verileri yarı yapılandırılmış mülakat formu ve “Yaratıcı Drama Yöntemini Kullanmaya Yönelik Özyeterlik Ölçeği” ile toplanmıştır. Araştırmada elde edilen nicel veriler SPSS paket programı kullanılarak; nitel veriler ise içerik analiz metodu ile analiz edilmiştir. Araştırmaya dair bulgularda, sınıf öğretmeni adaylarının yaratıcı drama yöntemi kullanımlarına ilişkin inançlarının yüksek olduğu; cinsiyet değişkenine göre farklılaşmadığı, sınıf düzeyi değişkenine göre ise, 3. sınıf öğretmen adaylarının özyeterlik inançlarının daha yüksek olduğu tespit edilmiştir. Öğretmen adaylarıyla yapılan görüşmeler sonucunda da nicel verileri destekleyen bulgular ve adayların düşüncelerine ilişkin gerekçeler elde edilmiştir.
Yazar isimleri: ['Tolga ERDOGAN', 'Caner ÖZDEMİR', 'Merve ATAŞ']
Yayın Yılı: 30 Haziran 2022
Dergi ismi: Manisa Celal Bayar Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/mcbuefd/issue/70833/1082265
Yayın pdf linki: https://dergipark.org.tr/tr/download/article-file/2287581
