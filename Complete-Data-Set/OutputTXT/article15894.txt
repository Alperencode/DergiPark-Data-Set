Makale Başlığı: Normal İşiten Tinnituslu Bireylerde Konuşma Algısı, Uzaysal Algı ve İşitme Kalitesi
Özet: Amaç: Bu çalışmanın amacı tinnitusu olan normal işitmeye sahip bireylerin konuşma algısı, uzaysal algı ve işitme kalitelerinin değerlendirilmesidir.Gereç ve Yöntem: Çalışmaya 18-65 yaş arası normal işiten tinnituslu 42 birey ve tinnitusu olmayan normal işitmeye sahip 26 birey katılmıştır. Tinnitusu olan katılımcılardan tinnitus şiddeti algısını 0-10 aralığındaki görsel analog skalasında (VAS) işaretleyerek skorlaması istenmiştir. Çalışmaya katılan tüm bireylere ‘’Konuşma, Uzaysal Algı ve İşitme Kalitesi (KUİK)’’ ölçeği uygulanmıştır.Bulgular: Çalışmamıza dahil edilen işitmesi normal olan tinnituslu bireylerin KUİK skorları ortalamalarıyla normal işitmeye sahip tinnitusu olmayan bireylerin KUİK skorları ortalamaları arasında anlamlı fark bulunmamıştır (p>0.05). Tinnitusu olan normal işitmeye sahip bireylerde tinnitus şiddeti ile genel KUİK skorları ve alt bileşen skorları arasında anlamlı düzeyde ilişki belirlenmemiştir (p>0.05).Sonuç: Çalışma sonucunda normal işiten tinnitusu olan ve tinnitusu olmayan bireyler arasında konuşma algısı, uzaysal algı ve işitme kalitesi açısından fark bulunmamıştır. Normal işiten bireylerde tinnitusun; konuşma algısı, uzaysal algı ve işitme kalitesine etkisinin olmadığı düşünülmüştür.
Yazar isimleri: ['Nur TEPEBAŞI', 'Şule KAYA']
Yayın Yılı: 31 Ağustos 2022
Dergi ismi: Türk Odyoloji ve İşitme Araştırmaları Dergisi
Yayın sayfa url: https://dergipark.org.tr/tr/pub/tjaudiologyandhear/issue/72425/1114456
Yayın pdf linki: https://dergipark.org.tr/tr/download/article-file/2418767
