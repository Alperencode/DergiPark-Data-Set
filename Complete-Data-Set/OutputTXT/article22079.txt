Makale Başlığı: HZ. DÂVÛD VE DAVACILAR KISSASINDAKİ İŞKÂLE YÖNELİK GÖRÜŞLERİN DEĞERLENDİRİLMESİ
Özet: Kur’an-ı Kerim, vermek istediği mesajını muhatabına iletmek için birçok peygamberin ve geçmiş kavimlerin kıssalarını anlatmıştır. Kur’an, Kitab-ı Mukaddes’te de tahkiye edilen kıssaları tahrif edilmiş noktaları tashih ederek ve Kütüb-i Kadime’de nakledilen ayrıntılara girmeden maksadına uygun bir şekilde anlatmıştır. Hem Kur’an’da hem de Kitab-ı Mukaddes’te anlatılan kıssalardan biri Hz. Dâvûd ile davacılar kıssasıdır.  Bu çalışmamız da, Sâd suresinde anlatılan Hz. Dâvûd ile davacılar kıssasının ve kıssanın tefsiri sadedinde serdedilen görüşlerin, Müşkilu'l-Kur'an bağlamında değerlendirilmesini konu edinmektedir. Hz. Dâvûd ve davacılar kıssasıyla ilgili ilk dönemlerden günümüze kadar müfessirler farklı tefsir anlayışları benimsemişlerdir. Bir kısım müfessir, ayetlerin literal anlamını dikkate alarak kıssada anlatılan dava olayının gerçek oluşu üzerinden ayetleri tefsir etmektedir. Bir kısmı ise, dava olayının hakiki bir olayı değil, temsili bir anlatımı ifade ettiği kabulünden hareketle kıssayı tefsir etmektedir. Bu anlayışı benimseyen müfessirler de, kıssayı nakledilen rivayetler üzerinden tefsir edenler ve kıssayı lafız üzerinden tefsir edenler olarak ikiye ayrılmaktadır. Müfessirlerin kıssayla ilgili farklı tefsir anlayışı benimsemelerinin en temel sebebi, kıssanın arka planıyla ilgili başta Kitab-ı Mukaddes’ten nakledilen rivayetlerin kabul edilip edilmemesidir. Tasnifte yer verdiğimiz müfessirler tarafından nübüvvet makamına zarar vereceği endişesiyle makalede yer verilen farklı görüşlerin kıssanın anlaşılmasında işkal arz ettiği belirtilmektedir. Bu makalede, müfessirlerin tefsir biçimine göre ortaya çıkan farklı işkaller, yine aynı müfessirlerin yaptıkları teviller bağlamında çözüme kavuşturulacaktır.
Yazar isimleri: ['Hanife Nur ÇAMURCU']
Yayın Yılı: 15 Haziran 2022
Dergi ismi: Van İlahiyat Dergisi
Yayın sayfa url: https://dergipark.org.tr/tr/pub/vanid/issue/68599/1059817
Yayın pdf linki: https://dergipark.org.tr/tr/download/article-file/2199993
