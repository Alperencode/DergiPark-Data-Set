Makale Başlığı: Üniversite Öğrencileri Drama Dersini Neden Seçiyorlar? : Ankara Üniversitesi Örneği
Özet: Örgün eğitimde farklı yaş gruplarında zorunlu ya da seçimlik bir ders olarak okutulan dramayı üniversite öğrencileri farklı nedenlerle seçmektedir. Drama, farklı fakültelerde ve farklı bölümlerde eğitim alan üniversite öğrencileri için kültür ve sanat konusunda kendilerini geliştirecekleri derslerden biridir. Bu araştırmada drama dersi alan üniversite öğrencilerinin dramayı nasıl tanımladıkları, drama dersini seçmelerinin nedenlerini ve ders konusundaki beklentilerini belirlemek amaçlanmaktadır. Temel nitel araştırmanın kullanıldığı araştırmada 115 üniversite öğrencisine amaçlı örneklem yoluyla ulaşılmıştır. Araştırmada veriler “Seçmeli Drama Dersi Hazırbulunuşluğu Belirleme Formu” ile toplanmış, verilerin çözümlenmesinde betimsel analiz kullanılmıştır. Araştırma sonuçlarına göre katılımcılar dramayı genellikle tiyatro ile ilişkilendirmişler, dramanın tiyatro ya da tiyatronun bir dalı olduğunu ifade etmişlerdir. Katılımcıların drama dersini gelişimlerine katkı sağlaması (okunan bölüme katkı sağlama, kendisinin farklı yönlerini keşfetme, eğlenme, merak etme), sanata ve sahne sanatlarına ilgi duymaları, tiyatro ve drama konusunda kendilerini geliştirmek amacıyla seçtiği görülmüştür. Katılımcıların dersten beklentileri kendilerini geliştirmek (iletişim becerileri, özgüven, farklı bakış açıları, yaratıcılık, hayal gücü, empati, sosyalleşme, eğlenme, rahatlama, kendini keşfetme gibi alanlarda), tiyatroda (oyunculuk, tiyatro kuram bilgisi, sahneleme, dramatik yazarlık, oyun metinleri okuma, yeni bakış açıları) ve dramada (drama alan bilgisi, doğaçlama becerisi) gelişim sağlamaktır. Araştırma sonuçları göz önünde bulundurularak drama dersi içeriklerinin üniversitelerde daha iyi tanıtılması ve öğrencilerin drama dersini bu doğrultuda seçmeleri önerilebilir.
Yazar isimleri: ['Gökhan KARAOSMANOĞLU', 'İhsan METİNNAM']
Yayın Yılı: 6 Eylül 2022
Dergi ismi: Yaratıcı Drama Dergisi
Yayın sayfa url: https://dergipark.org.tr/tr/pub/ydrama/issue/72504/1112109
Yayın pdf linki: https://dergipark.org.tr/tr/download/article-file/2409413
