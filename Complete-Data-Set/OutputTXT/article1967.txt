Makale Başlığı: UZAKTAN EĞİTİM SÜRECİNDE İLKOKULLARDA SINIF YÖNETİMİ BECERİLERİNİN BELİRLENMESİ
Özet: Bu araştırmanın amacı, Antalya ili ilkokullarında görev yapan sınıf öğretmenlerinin ve ilkokul yöneticilerinin uzaktan eğitim sürecinde sınıf yönetimi beceri düzeylerinin belirlenmesidir. Araştırma, tarama modelinde betimsel bir çalışmadır. Araştırmanın evrenini, 2021/2022 bahar yarıyılında Antalya ilinde görev yapan sınıf öğretmenleri ve ilkokul yöneticileri oluşturmaktadır. Örneklem grubu ise amaçlı örneklem yöntemi kullanılarak seçilen 227’si öğretmen ve 38’i ilkokul yöneticisi olan toplam 265 gönüllü bireyden oluşmaktadır. Veri toplama aracı olarak “İlkokulda Çevrimiçi Ders Sürecinde Sınıf Yönetimi Becerileri Ölçeği” kullanılmıştır. Söz konusu ölçek “Fiziksel Düzen ve Yönetimi, Zaman Yönetimi, Plan Program Yönetimi Davranış Yönetimi, İletişim ve İlişki Yönetimi ve Dijital Uyum” olmak üzere 6 alt boyut ve 38 maddeden oluşmaktadır. Verilerin analizinde SPSS paket programı kullanılmıştır. Yapılacak analiz seçimleri için öncelikle verilerin normal dağılıp dağılmadığını görmek için çarpıklık ve basıklık değerleri incelenmiş, verilerin normal dağıldığı gözlenmiş ve ortalamaların ikiden fazla grup için karşılaştırılması planlandığı için Tek Yönlü Varyans Analizi (ANOVA) kullanılmıştır. Bu analizin yanında yüzde ve frekans gibi betimsel istatistiklerden de faydalanılmıştır. Yapılan ANOVA sonucunda uzaktan eğitim sürecinde sınıf yönetimi becerilerinin öğretim hizmeti sunulan sınıf düzeyine bağlı olarak hiçbir alt boyutta ve ölçeğin tamamından alınan puanlarda farklılaşmadığı gözlenmiştir. Mesleki deneyim süresine bağlı olarak yalnızca “Zaman Yönetimi” alt boyutunda sınıf yönetimi becerilerinin farklılaştığı, diğer alt boyutlarda ve ölçeğin tamamından alınan puanlarda bir farklılaşma gözlenmemiştir.
Yazar isimleri: ['Hafize IŞLAK', 'Mehmet GÜRCAN']
Yayın Yılı: 30 Eylül 2022
Dergi ismi: Asya Studies
Yayın sayfa url: https://dergipark.org.tr/tr/pub/asya/issue/72908/1178986
Yayın pdf linki: https://dergipark.org.tr/tr/download/article-file/2666124
