Makale Başlığı: Hidatitoraksın Cerrahi Tedavisi: 24 Hastayı Kapsayan Retrospektif Bir Çalışma
Özet: Giriş: Hidatik kistin plevral aralığa perforasyonu plevral efüzyon, pnömotoraks, ampiyem, sekonder plevral hidatik hastalık, akut solunum yetmezliği ve anaflaktik şok gibi ciddi komplikasyonlara yol açabilir. Bu çalışmadaki amacımız plevral aralığa perfore olan hidatik kist nedeniyle opere ettiğimiz hastaların klinik özelliklerini sunmak ve cerrahi deneyimlerimizi paylaşmaktır.Materyal ve Metod: 2010 ocak- 2020 aralık tarihleri arasında akciğer hidatik kistinin plevral aralığa perfore olması sonucu kliniğimize başvuran ve opere edilen 24 hasta geriye dönük olarak incelendi. Hastaların yaş, cinsiyet, semptom, hidatik kistin büyüklüğü ve yeri, uygulanan cerrahi işlem, postoperatif komplikasyonlar, göğüs tüpü kalış süresi ve hastane yatış süresi hasta dosyaları incelenerek not edildi.Bulgular: Hastaların ortalama yaşları 36,4 (18-67) idi. Hastaların 14’u (%58) erkek, 10’u (%41) ise bayan idi. Semptomların başlaması ile hastaneye başvuru arasında 7,4 (0-19) gün vardı. Hastaların 19’unda (%79) plevral efüzyon var iken, 5’inde (%20) hidropnömotoraks var idi. Hastaların 23’ünde (%95) kistotomi ve kapitonaj, 1’inde (%4,1) segmentektomi, 10’unde (%41) ampiyem nedeniyle dekortikasyon uygulandı. Postoperatif komplikasyon 4 (%16) hastada görüldü.Sonuç: Plevral efüzyon, pnömotoraks ve ampiyemin ayırıcı tanısında perfore hidatik kist unutulmamalıdır. Perfore hidatik kiste bağlı pnömoni olan hastalarda preoperatif medikal tedavi, masif plevral efüzyon, belirgin pnömotoraks veya ampiyem olan hastalarda ise yeterli göğüs tüpü drenajı sonrası operasyon geciktirilmeden yapılmalıdır.
Yazar isimleri: ['Hıdır ESME']
Yayın Yılı: 31 Ağustos 2022
Dergi ismi: Çukurova Anestezi ve Cerrahi Bilimler Dergisi
Yayın sayfa url: https://dergipark.org.tr/tr/pub/jocass/issue/72208/1111174
Yayın pdf linki: https://dergipark.org.tr/tr/download/article-file/2406010
