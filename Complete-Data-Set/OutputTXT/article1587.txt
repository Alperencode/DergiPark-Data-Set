Makale Başlığı: Tasarım Odaklı Düşünmeye Dayalı Robotik Etkinliklerin Planlama Becerisine Etkisi
Özet: Bu araştırmada tasarım odaklı düşünmeye dayalı robotik etkinliklerin ilkokul öğrencilerinin planlama becerilerine olan etkisi  ve sürece ilişkin öğrenci deneyimleri incelenmiştir. Araştırma 28 ilkokul 4. Sınıf öğrencisinin katılımıyla gerçekleştirilmiştir. Açıklayıcı ardışık karma desende modellenen araştırmanın nicel boyutu ön test son test tek gruplu yarı deneysel modelde, nitel boyutu ise fenomoneolojik desende yürütülmüştür. Öğrencilerin planlama becerileri Londra Kulesi Testi 4 diskli dijital versiyonu kullanılarak ölçülmüştür. Öğrencilerin tasarım odaklı düşünmeye dayalı robotik etkinliklere ilişkin deneyimleri ise araştırma kapsamında geliştirilen yarı yapılandırılmış görüşme formu ile tespit edilmiştir. Tasarım odaklı düşünmeye dayalı robotik etkinliklerin eğitsel süreçlere entegre edilmesine model olması amacıyla teknolojiden pedagojiye uzanan bir yaklaşım deneysel koşullarda test edilmiştir. Nicel verilerin analizinde tekrarlı ölçümler için tek yönlü ANOVA, nitel verilerin analizinde ise tümden gelimsel içerik analizi tercih edilmiştir. Araştırma sonuçları tasarım odaklı düşünmeye dayalı robotik etkinliklerin öğrencilerin planlamaya ayırdıkları zaman, planlama becerisi ve üç deneme içinde çözülen problem sayılarını anlamlı bir şekilde artırdığını göstermektedir. İlk denemede çözülen problem sayısında anlamlı bir etki tespit edilmemiştir. Planlama becerisine ilişkin tüm ölçümlerde cinsiyet değişkenine ilişkin anlamlı bir fark tespit edilmemiştir. Nitel bulgular öğrencilerin robotik etkinliklere ilişkin algılarının değişim gösterdiği, kodlamaya bağlı olarak robotik farkındalıklarının arttığı, mekanik boyutunu zorlayıcı, sürecin genelini ise sandıklarından daha eğlenceli buldukları tespit edilmiştir.
Yazar isimleri: ['Elif GÜVEN DEMİR', 'İrfan GÜMÜŞ']
Yayın Yılı: 30 Kasım 2022
Dergi ismi: Ankara Üniversitesi Eğitim Bilimleri Fakültesi Dergisi
Yayın sayfa url: https://dergipark.org.tr/tr/pub/auebfd/issue/73596/1042755
Yayın pdf linki: https://dergipark.org.tr/tr/download/article-file/2151700
