Makale Başlığı: Fen Bilimleri Dersinde Okul Dışı STEM Etkinliklerinin Üstün/Özel Yetenekli Öğrencilerin STEM’e Karşı Tutumlarına Ve Girişimcilik Becerileri Üzerine Etkisi
Özet: Öz:Son yıllarda popülaritesi artan STEM (Science, Technology, Engineering & Mathematics) yaklaşımı henüz yeterli sayıda olmasa da eğitim ortamlarında da uygulanmaya başlanmıştır. STEM yaklaşımıyla öğrenenler günlük hayattan problemleri çözerken alternatif yolların da olduğunu kavrar. Bulunan çözüm yolunun geliştirilebileceği çıkarımında bulunur. Aynı zamanda eğitim ortamları sadece sınıf içi veya laboratuvar ortamından ibaret değildir. Okul dışı çevreler de eğitim ortamı olarak değerlendirilebilmektedir. Bu bağlamda okul dışı öğrenme ortamları da öğretimin başarılı bir şekilde gerçekleştirilmesinde etkili olabilmektedir. Aynı zamanda STEM etkinlikleri doğası gereği öğrencilerin STEM tutumlarına ve girişimcilik becerilerine olumlu katkılar sunabilmektedir. Literatür incelendiğinde okul dışı STEM etkinliklerinin üstün/özel yetenekli öğrencilere uygulanması ile ilgili araştırmaların yetersiz olduğu görülmektedir. Dolayısıyla bu araştırma, Fen Bilimleri dersinde üstün/özel yetenekli öğrencilerin katıldıkları okul dışı STEM etkinliklerinin STEM’e karşı tutumlarına ve girişimcilik becerilerine etkisini tespit etmek amacıyla yapılmıştır. Bu araştırmada nicel araştırma yöntemlerinden tek gruplu ön test-son test zayıf deneysel desen kullanılmıştır. Bu amaçla belirlenen okul dışı STEM etkinlikleri Kırıkkale ilinde yer alan Bilim ve Sanat Merkezindeki ortaokul (5, 6, 7 ve 8 sınıf) düzeyinde öğrenim gören 15 kız ve 10 erkek olmak üzere toplam 25 öğrenciyle gerçekleştirildi. Araştırmanın uygulama aşamasında Fen Bilimleri Öğretim Programında yer alan kazanımlar baz alınarak hazırlanmış olan 5 tane okul dışı STEM etkinliği yaptırılmıştır. Bu araştırmanın verileri “Fen Laboratuvarı Girişimcilik Ölçeği” ve “STEM Tutum Ölçeği” ön test ve son test uygulaması yapılarak toplanmıştır. Toplanan verilerin analizi SPSS programından Wilcoxon İşaretli Sıralar testi kullanılarak yapılmıştır. Araştırma sonucunda Fen Bilimleri dersinde okul dışı STEM etkinliklerinin üstün/özel yetenekli öğrenciler üzerinde STEM’e karşı tutumlarının ve girişimcilik becerilerinin anlamlı bir artış gösterdiği bulgusuna ulaşılmıştır.Anahtar kelimeler: STEM, okul dışı etkinlik, üstün yetenekli öğrenciler, girişimcilik, tutum.
Yazar isimleri: ['Gürsel KALİK', 'Talip KIRINDI']
Yayın Yılı: 29 Haziran 2022
Dergi ismi: Fen Bilimleri Öğretimi Dergisi
Yayın sayfa url: https://dergipark.org.tr/tr/pub/fbod/issue/70450/1058632
Yayın pdf linki: https://dergipark.org.tr/tr/download/article-file/2195291
