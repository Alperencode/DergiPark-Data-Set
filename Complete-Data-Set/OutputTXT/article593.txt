Makale Başlığı: Romantik İlişki Yaşayan Bireylerde İlişki Doyumunun Yordayıcıları: İlişkiye Özgü Akılcı Olmayan İnançlar ve Bilişsel Esneklik
Özet: Bu araştırmanın amacı romantik ilişki yaşayan bireylerde romantik ilişkiye yönelik akılcı olmayan inançlar ve bilişsel esnekliğin ilişki doyumuyla ilişkisini incelemektir. Araştırmanın çalışma grubunu Samsun ilinde yaşayan, romantik ilişki yaşamakta olan ve uygun örnekleme yöntemiyle ulaşılan 296 katılımcı oluşturmuştur. Araştırma örneklemini oluşturan bireylerin 57’si (%19.3) erkek ve 239’u (%80.7) kadındır. Katılımcıların tamamı bekârdır. Katılımcılar Kişisel Bilgi Formu, Romantik İlişkilerde Akılcı Olmayan İnançlar Ölçeği, Bilişsel Esneklik Ölçeği ve İlişki Doyum Ölçeğinden oluşan bir veri toplama aracını cevaplamıştır. Verilerin analizinde Pearson korelasyon analizi, çoklu regresyon analizi ve göreceli önem analizi kullanılmıştır. Araştırma sonuçları bu örneklemde aşırı beklentiler akılcı olmayan inançları ve bilişsel esnekliği yüksek olan, ilişkilere özgü cinsiyet farklılıkları ve farklı düşünme ile ilgili akılcı olmayan inançları düşük olan bireylerin ilişki doyumunun yüksek olduğuna işaret etmektedir. Evlilik ve aile psikolojik danışmanları terapi sürecinde ilişki doyumu düşük romantik ilişki yaşayan bireylerde ilişkiye özgü akılcı olmayan inançların azaltılmasına ve bilişsel esnekliğin artırılmasına odaklanabilir.
Yazar isimleri: ['Özge Hilal NAR', 'Nursel TOPKAYA', 'Ertuğrul ŞAHİN']
Yayın Yılı: 1 Temmuz 2022
Dergi ismi: Aile Psikolojik Danışmanlığı Dergisi
Yayın sayfa url: https://dergipark.org.tr/tr/pub/apdad/issue/71082/1114420
Yayın pdf linki: https://dergipark.org.tr/tr/download/article-file/2418626
