Makale Başlığı: SİYASİ PARTİLERİN YASAMA ve YÜRÜTME ORGANLARI ÜZERİNDEKİ ETKİNLİĞİ
Özet: Hükümet sistemleri ile siyaset bilimi arasındaki ilişki, anayasa hukuku açısından önemli araştırma konularından birisidir. Siyasi istikrar arayışı, küresel olayların etkisi ve demokratikleşme çabaları hükümet sistemlerinin akademik ve kurumsal açıdan tartışılmasına neden olmaktadır. Hükümet sistemleri ve siyasi partiler arasındaki ilişki her ülkede benzer sonuçları doğurmamaktadır. Bu nedenle ülkelerin siyasi pratikleri ve tarihi göz önünde tutulmaktadır. Siyasi sistemin yapısı ile hükümet sistemleri arasındaki ilişki demokratik yöntem bağlamında da değerlendirilmektedir. Hükümet yapısı ve demokrasi etkinliği arasındaki bağlantı, siyasi istikrarsızlıkların yaşandığı ülkelerde rejim tartışmalarını beraberinde getirmektedir. Bu tartışmalar, siyasi partilerin demokrasi eksenindeki etkinliğinin hükümet sistemine bağlı olduğu düşüncesine dayanmaktadır. Demokratik devlet sistemleri yasama, yürütme ve yargı kuvvetlerinin arasındaki ilişkiye göre biçimlenmektedir. Yasama ve yürütme üzerindeki etkinlik parlamenter sistemlerde, kuvvetler ayrılığı teorisinde öngörüldüğü gibi bir ayrılıktan daha çok kuvvetlerin paylaşımından oluşmaktadır. Başkanlık sistemlerinde ise siyasi parti sayısına, siyasi ve sosyal kültüre göre, yürütme organı siyasi alanda ön plana çıkmaktadır. Siyasi parti etkinliği açısından, parti disiplinin seçim sistemine ve hükümet yapısına göre değişkenlik gösterdiğini söylemek mümkündür. Özellikle siyasal istikrar ile hükümet sistemleri arasındaki ilişki bakımından, hükümet sistemlerine göre siyasi parti yapısının incelenmesi zorunlu görülmektedir.
Yazar isimleri: ['Uğur İHTİYAROĞLU']
Yayın Yılı: 31 Ağustos 2022
Dergi ismi: Süleyman Demirel Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/sbe/issue/72400/960175
Yayın pdf linki: https://dergipark.org.tr/tr/download/article-file/1852441
