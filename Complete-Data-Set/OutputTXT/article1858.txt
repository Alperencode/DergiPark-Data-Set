Makale Başlığı: Güvencesizleşmenin sembolik inkârı olarak sosyal medya pratikleri: Beyaz yakalı profesyonel kültürüne LinkedIn üzerinden bir bakış
Özet: Bu makale, Türkiye’deki LinkedIn kullanıcılarının sembolik pratiklerini (yorumlar, paylaşımlar vb.) tartışarak, beyaz yakalı profesyonel kültürünün niteliğine ilişkin bir sorgulama gerçekleştirmektedir. Makale, kendini dünyanın en büyük profesyonel ağı olarak tanımlayan LinkedIn’e üye olan kullanıcıların hâkim sembolik pratiklerinin neler olduğunu, Türkiye’de popüler bir çevrim içi katılımcı sözlük olan Ekşi Sözlük’te “linkedin” başlığı altına yazılan toplam iki yüz elli iki sayfalık üye yorumlarının nitel analizi aracılığıyla tespit etmektedir. Bu tespitlerden hareketle, makale, beyaz yakalıların kendi mesleki konumlarını, parçası oldukları iş süreçlerini ve dâhil oldukları profesyonel ilişkileri sembolik olarak nasıl temsil ettiklerine odaklanmaktadır. Bu çerçevede, çalışmada, Ekşi Sözlük yazarlarının LinkedIn üzerinde gözlemledikleri yaygın beyaz yakalı sembolik pratiklerinin hangileri olduğu tespit edilmiş, Türkiye’deki beyaz yakalıların nesnel toplumsal koşulları ve beyaz yakalıların kendi toplumsal koşullarına yönelik öznel değerlendirmeleri bulgular üzerinden karşılaştırmalı olarak ele alınmıştır. Bu yolla, beyaz yakalıların profesyonel kültürüne ilişkin çeşitli çıkarımlar yapılmıştır.
Yazar isimleri: ['Ufuk GÜRBÜZDAL']
Yayın Yılı: 1 Aralık 2022
Dergi ismi: ARTS: Artuklu Sanat ve Beşeri Bilimler Dergisi
Yayın sayfa url: http://arts.artuklu.edu.tr/tr/pub/issue/73488/1191703
Yayın pdf linki: https://dergipark.org.tr/tr/download/article-file/2719051
