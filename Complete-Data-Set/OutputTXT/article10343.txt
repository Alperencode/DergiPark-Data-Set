Makale Başlığı: Metaverse Uygulama Alanlarının Kelime İlişkilendirme ve Tematik Analizi: Twitter Örneği
Özet: Metaverse, kullanıcıları bir karakter (avatar) ile çevrimiçi birbirine bağlayan üç boyutlu, sanal bir ortamdır. Metaverse kavramı, bilgisayarlı görü, sanal gerçeklik ve blok zinciri gibi teknolojilerle birlikte iş, sanat, moda, etkinlik, eğitim ve oyun gibi birçok alanda yerini almıştır. Farklı sektörlerde Metaverse kullanımı dikkate alındığında, küresel olarak atılan tweetlerde Metaverse anahtar kelimesi ile ilişkili hangi alanda daha çok tweet atıldığının analiz edilmesi, uygulama açısından yeni bir bakış açısı sağlayabilir. Bu araştırmada, ‘Metaverse’ anahtar kelimesi ile eşleşen tweetler toplanarak, belirlenen uygulama alanları (simülasyon, oyun, ofis ve iş, sosyal, pazarlama ve eğitim) bazında tematik dağılım ortaya konulması amaçlanmıştır. Twitter API kullanılarak, toplamda 10193 İngilizce tweet çalışmaya dâhil edilmiştir. Kelime frekans analizi, kelime ilişkilendirme analizi ve tematik analiz yöntemleri kullanılmıştır. Metaverse anahtar kelimesi içeren tweetlerde istatistiksel olarak anlamlı ilişkilendirilmiş kelimelerin başında %34,4 oranla ‘NFT’ ve %32,4 oranla ‘token’ gelmektedir. Diğer ilişkilendirilmiş kelimelerden bazıları, ‘oyun’, ‘kripto’, ‘P2E’, ‘deneyim’ ve ‘gelir’ olmuştur. Metaverse anahtar kelimesi içeren toplam mesajlarda en çok (%10,6) oyun, ikinci sırada pazarlama teriminin geçtiği görülmüştür. Oyun alanında, istatistiksel olarak anlamlı ilişkilendirilmiş kelimeler içerisinde en çok geçen kelime ‘P2E’ yani ‘oyna-kazan’ ifadesi olmuştur. Simülasyon alanında, %90,9’unda ‘yaşam’, ofis ve iş uygulamaları alanında, ‘ekip’ (%22,4), sosyal uygulamalarda ‘medya’ (%19,5), pazarlama alanında ‘BSC’ (%70,6) ve eğitim alanında ‘NFT’ (%54,4) kelimeleri istatistiksel olarak anlamlı bir şekilde ilişkilendirilmiş kelimelerdir. Ortaya çıkan temalar ve alt temalar incelendiğinde, oyun uygulamaları ve blokzinciri teknolojisinin arasında bir bütünleşme gerçekleştiği ve gelecekte de bu bütünleşmenin DeFi ve GameFi gibi kavramlarla giderek artacağı ortaya çıkmaktadır.
Yazar isimleri: ['Zeynep AYTAÇ']
Yayın Yılı: 30 Haziran 2022
Dergi ismi: Kastamonu Üniversitesi İktisadi ve İdari Bilimler Fakültesi Dergisi
Yayın sayfa url: https://dergipark.org.tr/tr/pub/iibfdkastamonu/issue/70712/1108550
Yayın pdf linki: https://dergipark.org.tr/tr/download/article-file/2395021
