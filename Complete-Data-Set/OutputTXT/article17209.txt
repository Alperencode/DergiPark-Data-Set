Makale Başlığı: Selâhaddîn-i Eyyûbî’nin Amirali: Hüsameddin Lü’lü
Özet: Tarihin yetiştirdiği büyük şahsiyetler, aynı zamanda çevrelerindeki yetenekli idareci, kumandan ve bilim insanları ile de başarıyı elde edip isimlerini ölümsüzleştirmişlerdir. 1187’de Kudüs’ü Haçlılardan geri alarak Orta Çağ’ın en büyük liderlerinden birisi olarak Doğu ve Batı’da haklı bir üne kavuşan Selâhaddîn Eyyûbî de bu liderlerden birisidir. Kazandığı zaferleri ve gerçekleştirdiği önemli işleri etrafındaki dirayetli ve sadık adamları ile elde eden Selâhaddîn’in başarılarını burada da aramak gerekir. Yahudi ve Hıristiyan hekimleri yanında ihtidâ eden kumandanları, onun başarılarına büyük katkı sağlamışlardır. Selâhaddîn’in Ermeni asıllı olan amirali Hüsameddin Lü’lü de bunların en seçkinlerindendir. Selâhaddîn’in denizlerde gözü kulağı olan bu yetenekli amiral, onun için oldukça önem arz eden Akkâ müdafaası esnasında şehre getirdiği hayati değeri haiz erzak ve malzemelerle Haçlıların bu şehri uzun süre ele geçirememelerinin aktörlerinden birisi olmuştur. Mısır’ın sosyal hayatı için de oldukça önemli işler yapan Selâhaddîn’in amirali, cömertliği ve yaptırdığı sosyal tesisler ile kendisinden bahsettirmiş, unutulmazlar arasına girmeyi başarmıştır. Onun en büyük başarılarından birisi de Selâhaddîn’in Mısır’da olmadığı bir zamanda Kızıldeniz’e inerek yaptıkları portatif gemilerle, Mekke ve Medine’yi de tehdit eden Haçlıları cezalandırıp kutsal mekânların güvenliğini sağlaması olmuştur.
Yazar isimleri: ['Nadir KARAKUŞ']
Yayın Yılı: 31 Temmuz 2022
Dergi ismi: UMDE Dini Tetkikler Dergisi
Yayın sayfa url: https://dergipark.org.tr/tr/pub/umde/issue/71265/1117252
Yayın pdf linki: https://dergipark.org.tr/tr/download/article-file/2430270
