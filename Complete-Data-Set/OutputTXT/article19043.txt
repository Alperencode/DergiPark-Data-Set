Makale Başlığı: Ortaokul Matematik Öğretmen Adaylarının Sürdürülebilirlik için Matematik Eğitimi Üzerine Görüşleri
Özet: Problem Durumu: Sürdürülebilirlik için eğitim, bireylerin yaşadığı gezegende kendi rolünü anlaması, geleceği tehdit eden yoksulluk, iklim değişikliği, çevrenin bozulması, nüfus artışı, eşitsizlik gibi karmaşık problemlerin birbirleriyle nasıl ilişkili olduğunu fark etmesini ve sürdürülebilir çözüm yollarının keşfetmesini sağlayan bütüncül ve disiplinler arası bir yaklaşımdır (UNESCO, 2011). Sürdürülebilirlik için eğitim bireylerin sürdürülebilir bir yaşam için gerekli olan bilgi, beceri, tutum ve değerlerle donatılmasını sağlar (UNESCO, 2017). Sürdürülebilirlik kavramı tek bir disiplinle değil, sanat, tarih, fen bilimleri, matematik gibi tüm disiplinlerle ilişkilendirilebilir (McKeown ve Hopkins, 2003). Ancak öğretmenlerin sürdürülebilirlik kavramını öğrencilerine nasıl öğretebilecekleri, nasıl derslerinde kullanabilecekleri hala tartışmalıdır (Andersson, 2017). Literatürde fen bilimleri sosyal bilimler, dil bilgisi gibi derslerde sürdürülebilirlik için eğitimin nasıl uygulanacağı üzerinde çeşitli çalışmalar bulunmaktadır (örn., Sund & Gericke, 2020). Avusturalya ve Yeni Zelanda gibi bazı ülkelerde ise sürdürülebilirlik kavramı tüm öğretim programlarında yer almakta ve öğrencilerin sürdürülebilirlik vizyonuyla yetiştirilmesi vurgulanmaktadır (Quinn vd., 2015). Türkiye’de genel olarak çevre ve sürdürülebilirlik kavramı özellikle fen bilimleri öğretimiyle ilişkilendirilmekte ve fen bilimleri öğretim programında yer almaktadır. Diğer taraftan matematik öğretiminin sürdürülebilirlikle ilişkilendirilmesi üzerine ulusal ve uluslararası literatürde henüz yeteri kadar çalışma bulunmamaktadır. Örneğin, İklim değişikliği konuları ve matematik konuları arasında yeteri kadar bağlantı kurulmamaktadır (Renert, 2011). Sürdürülebilirlikle ilgili konular gerçek yaşamdan örnekler verilerek matematik derslerinin öğretiminde kullanılabilir (Hamilton & Pfaff, 2014; Renert, 2011).Araştırmanın Amacı: Bu çalışmanın amacı ortaokul matematik öğretmen adaylarının sürdürülebilirlik kavramının matematik öğretimi ile ilişkilendirilebilmesi üzerine görüşlerini araştırmak ve sürdürülebilirlik için matematik eğitimi hakkındaki farkındalıklarını ortaya çıkarmaktır. Bu kapsamda bu çalışmada aşağıdaki araştırma sorularına cevaplar aranmıştır:1)	Ortaokul matematik öğretmen adaylarının matematik öğretiminin sürdürülebilirlikle ilişkilendirilmesine yönelik görüşleri nelerdir?a. Ortaokul matematik öğretmen adaylarının sürdürülebilirliğe yönelik görüşleri nelerdir?b. Ortaokul matematik öğretmen adayları sürdürülebilirlik ile matematik öğretimi arasında nasıl bir ilişki kurmaktadırlar?c. Ortaokul matematik öğretmen adayları hangi matematik konuları ve sürdürülebilirlik konularının ilişkilendirilebileceğini düşünmektedirler?Araştırma Yöntemi: Araştırma sorularına cevap aramak için çalışma temel nitel araştırma deseni (Merriam, 2009) kullanılarak gerçekleştirilmiştir. Yorumlayıcı bir yaklaşımla matematik öğretmen adaylarının sürdürülebilirlik konuları ile matematik öğretiminin ilişkilendirilmesi üzerine sahip oldukları görüşler incelenmiştir. Katılımcılar, Ankara ilinde bulunan bir devlet üniversitesinin son sınıfında okuyan 10 ortaokul matematik öğretmen adayından oluşmaktadır. Katılımcıların 9’u kadın, 1’i erkektir. Katılımcıların kayıtlı oldukları öğretmen yetiştirme programı 5-8. sınıflara matematik öğreten öğretmenler yetiştirmeyi amaçlayan 4 yıllık bir programdır. Program genel olarak Fen-Edebiyat Fakültesi’nden alınan alan dersleri, Eğitim Bilimleri Bölümü’nden alınan eğitim bilimleri dersleri ile öğretmen adaylarının kendi programlarından aldıkları matematik öğretimiyle ilgili derslerden oluşmaktadır. Ayrıca program matematik öğretmen adaylarına 6 seçmeli ders önermektedir. Bu derslerin arasında “Sürdürülebilirlik için Eğitim ve Farkındalık” dersi de yer almaktadır. 10 öğretmen adayından 3’ü görüşmeler sırasında bu seçmeli dersi aldığını ya da almakta olduğunu belirtmiştir. Katılımcılar Matematik Öğretmenliği programında derslerinin çoğunu tamamlamış olmaları ve öğretmen olmaya yakın oldukları için amaçlı örneklem yöntemiyle seçilmişlerdir. Çalışmanın verileri ise, 2017-2018 Güz yarıyılında yarı yapılandırılmış yaklaşık yarım saat süren bireysel görüşmeler yapılarak toplanmıştır. Görüşmeler deşifre edildikten sonra, çalışmanın verileri kodlanmıştır. İlk olarak, “Birinci Döngü, önerilen bazı genel yönergelerle kodlamaya açık uçlu yaklaşım” olarak tanımlanan ilk kodlama kullanılmştır (Saldaña, 2009, s. 81). Bu aşamada, sürdürülebilirlik tanımı ve sürdürülebilirlik için eğitim tanımına ilişkin literatürden gelen kodlardan yararlanılmıştır.
Yazar isimleri: []
Yayın Yılı: 30 Eylül 2020
Dergi ismi: Eurasian Journal of Educational Research
Yayın sayfa url: https://dergipark.org.tr/tr/pub/ejer/issue/57497/815873
Yayın pdf linki: https://dergipark.org.tr/tr/download/article-file/1362043
