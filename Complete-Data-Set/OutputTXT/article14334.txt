Makale Başlığı: Elit Seviye Muay Thai Sporunda Antrenör-Sporcu İlişkisinin İncelenmesi
Özet: Bireylerin, insanlarla ve çevresiyle etkileşim içinde olmasında kendini ifade edebilmesi ve toplumla uyumlu hareket etmesi açısından iletişim önemli bir yere sahiptir. İletişim, insanların yaşamında büyük bir yere sahiptir ve bireylerin spor yaşamlarından da önemli bir yere sahiptir.  Spor ortamında, antrenör ve sporcu arasında kurulan iletişim düzeyi sporcunun psikolojik, fiziksel ve sosyal gelişiminde önemli rol oynamaktadır. Yapılan çalışmalara göre antrenör-sporcu ilişkisi spor ortamında performansa da etki etmektedir. Bu çalışmanın amacı Muay Thai sporunda elit seviye antrenör-sporcu ilişkisini belirlemektir. Çalışmaya 160 erkek ve 92 kadın, toplam 252 sporcu ve 41 erkek ve iki kadın, toplam 43 antrenör katılmıştır. Katılımcıların yaş aralıkları sporcular için 16-30 (X̄=19.42 Ss=8.91) ve antrenörler için 38-61 (X̄=46.75, Ss=18.37) olarak belirlenmiştir. Çalışmada veri toplama aracı olarak Antrenör-Sporcu İlişkisi Envanteri kullanılmıştır. Envanter Jowett ve Ntoumanis (2004) tarafından geliştirilmiş, Altıntaş ve arkadaşları (2012) tarafından Türk kültürüne uyarlanmıştır. Envanter 11 madde ve yakınlık, bağlılık ve tamamlayıcılık olmak üzere 3 alt boyuttan oluşmaktadır. Verilerin analizinde SPSS 25.0 paket programı kullanılmıştır. Verilerin analizinde tanımlayıcı istatistik ve bağımsız değişkenin bağımlı değişkenler üzerine etkisini belirlemek için ANOVA testi tercih edilmiştir. Bulgulara göre Muay Thai sporcularının ve antrenörlerinin Muay Thai antrenman ortamında ilişkilerinin yüksek olduğu belirlenmiştir. Cinsiyet değişkenine göre ise antrenör-sporcu ilişkisi alt boyutlarında anlamlı farklılık belirlenmemiştir.  Bu çalışma sonucunda Muay Thai sporcularının antrenörlerine karşı güven ve saygısının yüksek düzeyde olduğu belirlenmiştir. Sporcuların antrenörlerinden herhangi bir karşılık beklemeden yüksek düzeyde antrenörlerine bağlı oldukları görülmüştür. Muay Thai sporcularının sorumluluk alma ve antrenörlere arkadaşça yaklaşma düzeylerinin yüksek olduğu belirlenmiştir. Antrenörlerin sporcularına karşı güven ve saygısının sporcu bulgularında olduğu gibi yüksek düzeyde olduğu görülmüştür. Antrenörlerin sporcularından herhangi bir karşılık beklemeden yüksek düzeyde bağ kurdukları belirlenmiştir. Antrenörlerin sorumluluk alma ve sporcularına arkadaşça yaklaşma düzeylerinin de yüksek olduğu görülmüştür.
Yazar isimleri: []
Yayın Yılı: 15 Ekim 2022
Dergi ismi: Sportive
Yayın sayfa url: https://dergipark.org.tr/tr/pub/sportive/issue/72776/1185641
Yayın pdf linki: https://dergipark.org.tr/tr/download/article-file/2694319
