Makale Başlığı: TÜRK, ALMAN VE İSVİÇRE İDARE HUKUKUNDA ARABULUCULUK
Özet: Yargı dışı uyuşmazlık çözüm yöntemleri hukuk sistemlerine entegre edilmiş ve son yıllarda yaygın olarak kullanılmaktadır. Arabuluculuk bunlar arasında önemli bir yere sahiptir. Özel hukuk uyuşmazlıklarının arabuluculuk yöntemiyle çözülmesi konusunda Türk, Alman ve İsviçre Hukuku’nda kanuni düzenlemeler yapılmıştır. Buna istinaden idarenin taraf olduğu özel hukuk uyuşmazlıkları arabuluculuk yoluyla çözüme kavuşturulabilmektedir. İdari uyuşmazlıklarda arabuluculuk konusunda ise Türk Hukuku’nda bir düzenleme bulunmamaktadır. Buna karşılık hem Alman hem de İsviçre Hukuku’nda idari uyuşmazlıkların arabuluculuk yöntemiyle giderilebilmesi konusunda düzenlemelere yer verilmiştir.İdari uyuşmazlıkların arabuluculuk yöntemiyle giderilmesi idari usul sürecinde olabileceği gibi idari yargılama usulünde de söz konusu olabilmektedir. Alman Arabuluculuk Kanunu kamu ve özel hukuk uyuşmazlık ayrımı yapmadığından her iki alana da uygulanabilmektedir. Ancak İdari Usul Kanunu’nda arabuluculuk konusunda doğrudan düzenleme olmasa da dolaylı hükümlerin mevcut olduğu kabul edilmektedir. Buna karşılık özel kanunlarda arabuluculuğa yer verilmektedir. İdari yargılama usulünde ise arabuluculuğun uygulanması konusunda Hukuk Muhakemeleri Kanunu’na atıfta bulunmaktadır. Buna istinaden idari yargılama usulünde diğer yargı dışı uyuşmazlık çözüm yöntemleri yanında, arabuluculuk yoluyla da uyuşmazlıklar çözülebilmektedir.
Yazar isimleri: ['Atila ERKAL']
Yayın Yılı: 16 Haziran 2022
Dergi ismi: Akdeniz Üniversitesi Hukuk Fakültesi Dergisi
Yayın sayfa url: https://dergipark.org.tr/tr/pub/akdhfd/issue/70331/1053114
Yayın pdf linki: https://dergipark.org.tr/tr/download/article-file/2173661
