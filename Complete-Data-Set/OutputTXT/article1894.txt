Makale Başlığı: Artvin’in merkez köylerindeki bazı bitkilerin etnobotanik özellikleri
Özet: Bu çalışma, Artvin’in merkez ilçesine bağlı 7 mahallesi ve tüm köylerinde 2016-2020 yılları arasında gerçekleştirilmiştir. Araştırma bölgesinde yaşayan yerel halktan 138 kişi ile görüşülmüş, doğal bitkilerin yerel kullanım kültürünü belirlemek için yöredeki insanların bitkilerle ilgili bilgileri derlenmeye çalışılmıştır. Yüz yüze uygulanan anket ile yörede kullanılan doğal bitkiler, bu bitkilerin yerel isimleri, bitkilerin kullanım amaçları ve alanları, kullanılan kısımları, kullanım şekli ve bilgi verenlerin demografik özellikleri belirlenmeye çalışılmıştır. Çalışma alanında, yaprakları ve/veya taze sürgün ve gövdeleri gıda ve baharat olarak tüketilen, hayvanları beslemek ve hayvan sağlığını korumak amacıyla ve diğer etnobotanik amaçlarla kullanılan çok sayıda doğal bitki tespit edilmiştir. Farklı bölgelerde yerel halklar tarafından tıbbi amaçlı çeşitli kullanımları kayıt altına alınmış olan bazı bitkilerin, araştırma alanında bilinen herhangi bir tıbbi gerekçeye dayandırmadan yalnızca gıda ve çay olarak tüketildikleri belirlenmiştir. Yörede asma yaprağı yemeği, kızılcık çorbası, kuru zeytin, papa ve korova yapımı dikkat çekici kullanımlar olarak öne çıkmaktadır. Quercus petraea subsp. iberica (Steven ex M.Bieb.) Krassiln. tohumlarının un karışımında, Rhus coriaria L.’nın ise boya maddesi olarak kullanımlarının unutulmaya yüz tuttuğu belirlenmiştir. Yine zeytin alanlarının baraj suları altında kalması ile zeytin, zeytinyağı ve dolaylı olarak sabun üretiminin de çok azaldığı tespit edilmiştir.
Yazar isimleri: ['Funda ERŞEN BAK', 'Kenan ÇİFCİ']
Yayın Yılı: 28 Ekim 2022
Dergi ismi: Artvin Çoruh Üniversitesi Orman Fakültesi Dergisi
Yayın sayfa url: http://ofd.artvin.edu.tr/tr/pub/issue/73139/1128335
Yayın pdf linki: https://dergipark.org.tr/tr/download/article-file/2476504
