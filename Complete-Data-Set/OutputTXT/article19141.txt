Makale Başlığı: İranlı ve Türk Araştırmacılar Nasıl İşbirliği Yapıyor? Bilimsel İşbirliklerinin İzlenmesi için İş Zekası Tabanlı Karar Destek Aracı
Özet: Bilgi ve iletişim teknolojilerindeki ilerleme, her sektörde olduğu gibi yükseköğretim alanında da son teknoloji araçlarının kullanılmasını zorunlu kılmaktadır. Bu araçlar yöneticilerin yönetim fonksiyonlarını daha iyi yapmalarını sağlamakta, yürüttükleri faaliyetleri bilgiye dayanan etkin kararlar alarak sürdürmelerini sağlayabilmektedir. İş zekası teknolojisi bu araçlar arasında son yıllarda önemli bir stratejik yönetim aracı olarak karşımıza çıkmaktadır. Pek çok farklı sistemden beslenen iş zekası uygulamaları, günümüzde operasyonel, taktik ve stratejik düzeyde farklı karar seviyelerinde kullanılabilecek bir dijital araçtır. Bilimsel araştırmaların yönetimi, izlenmesi, yıllar içindeki etkinliğin gözlenmesi için kullanılabilir. Bibliyometrik veriler bu noktada önemli araçlardır. Çalışmada Web of Science üzerinden elde edilen bibliyometrik veriler aracılığı ile, 2010-2020 yılları arasındaki İran ve Türkiye’nin bilimsel üretkenliği sorgulanmaktadır. Bu sorgunun karar vericiler için daha etkin ve parametrik yapılabilmesi için bir karar destek sistemi modellenmektedir. İki ülkenin bilimsel üretkenliği ilgili bibliyometrik veri kaynağı üzerinden makro düzeyde analiz edilmekte, mikro düzeyde ise iki ülkedeki araştırmacıların ortak ürettikleri yayınlar detaylı olarak araştırma alanları, araştırmacılar, kurumlar, üretilen eserler ve alınan atıflar, birlikte yayın yapılan dergiler, fonlar vb. açısından değerlendirilmektedir. Bilimsel üretkenlik, üniversiteler, bölgesel konum, ortak işbirliği yapılan diğer ülkeler başlıkları ile değerlendirilmektedir. Yoğun çalışılan alanlarda ön plana çıkan araştırma alanlarında içerik analizi yapılmakta ve iki ülkenin yoğun işbirliği yaptığı konu başlıkları üzerinde değerlendirme sunulmaktadır. İlgili dönemde iki ülkede ortak yayın sayısı 6,723 (5,915 makale)’dır. Her İki ülke de birbiriyle komşu olmasına rağmen araştırma yoğunluğunda işbirliği yapılan ülkeler listesinde sekizinci sırada yer almaktadır. Her iki ülke için en yoğun iş birliği yapılan ülkeler arasında Amerika Birleşik Devletleri ve İngiltere vardır. Her iki ülkede en yoğun birlikte çalışan ilk üç kurum İslami Azad Üniversitesi, Orta Doğu Teknik Üniversitesi, İstanbul Teknik Üniversitesi’dir. Fizik, mühendislik, kimya, matematik ve malzeme bilimi en yoğun iş birliği yapılan araştırma alanlarıdır. Geliştirilen model, bilimsel üretkenliğin ülkeler düzeyinde değerlendirilmesi için paket yazılımlardan farklı, kullanışlı, detaylara inmeyi imkan sunan üniversite kütüphane veya bilimsel üretkenlik izleme servisleri için değerli bir araç olarak görülmektedir.
Yazar isimleri: ['Muhammet DAMAR']
Yayın Yılı: 27 Ağustos 2022
Dergi ismi: Ankara Hacı Bayram Veli Üniversitesi İktisadi ve İdari Bilimler Fakültesi  Dergisi
Yayın sayfa url: https://dergipark.org.tr/tr/pub/ahbvuibfd/issue/72340/1102805
Yayın pdf linki: https://dergipark.org.tr/tr/download/article-file/2371606
