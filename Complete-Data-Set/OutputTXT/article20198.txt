Makale Başlığı: Uygulama Sonrası Zararlı Bulaşmasından Depolanmış Buğdayın Korunması Bakımından Beauveria bassiana Etkinliğinin Kalıcılığı
Özet: Bu çalışma, üç yerel Beauveria bassiana izolatının spor etkinlik sürelerinin belirlenmesi amacıyla, yaygın olan depolanmış ürün zararlılarından Sitophilus oryzae L. (Coleoptera: Curculionidae) Rhyzopertha dominica F. (Col.: Bostrichidae) ve Oryzaephilus surinamensis L. (Col.: Silvanidae) erginlerine karşı uygulanarak yürütülmüştür. Biyolojik testler için buğday danelerine 1000 ppm (w/w) konsantrasyonunda B. bassiana sporu karıştırılmış ve 1, 15 ve 28 gün sonra 20’şer ergin salımı yapılmıştır. Sitophilus oryzae ile yürütülen testlerde 3 izolat için genel olarak; 7. ve 14. gün ölüm oranı başlangıçta %33.3-41.6 ve %68.3-76.6 olup 28 gün sonraki salımlarda %6.6-18.3 ve %13.3-21.6’ya düşmüştür. Rhyzopertha dominica başlangıç ölüm oranları 7. ve 14. gün için %46.6-50.0 ve %93.3-95.0’dır ve 28 gün sonraki salımlar sonucunda %10.0-18.3 ve %16.6-28.3 olmuştur. Oryzaephilus surinamensis başlangıç ölümleri ise 7. ve 14. gün için %41.6-46.6 ve %70.0-85.0’den 28 gün sonraki salımda %8.3-15.0 ve %13.3-20.0’a düşmüştür. Buğdayda sporların bekleme süresi uzadıkça, tüm fungus izolatları ve böcek türleri için her inkübasyon süreci sonrasında ölüm oranları önemli derecede düşmüştür. İnkübasyon süreçlerinin tümünde tüm izolatlar için benzer ölüm oranları belirlenmiş ve etkinlik kayıplarının benzer olduğu gözlenmiştir. Tüm sonuçlar B. bassiana izolatlarında zamana bağlı aktivite kaybından sorumlu faktörlerin belirlenmesi ve bu veriler doğrultusunda önlem alınması gerektiğini göstermektedir.
Yazar isimleri: ['Huriye Yasemin KORKMAZ', 'Mehmet Kubilay ER']
Yayın Yılı: 30 Aralık 2022
Dergi ismi: Kahramanmaraş Sütçü İmam Üniversitesi Tarım ve Doğa Dergisi
Yayın sayfa url: http://dogadergi.ksu.edu.tr/tr/pub/issue/73092/1018408
Yayın pdf linki: https://dergipark.org.tr/tr/download/article-file/2060884
