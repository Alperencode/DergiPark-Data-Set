Makale Başlığı: Psikolojik Görüşme Eğitiminde Sanal Danışan Uygulamaları: Sistematik Bir Derleme
Özet: Son  yıllarda  teknoloji  aracılığı  ile  oluşturulan  sanal  danışan  uygulamalarının geleneksel  uygulama  ve  eğitim  yöntemlerine  alternatif  olarak çeşitli  sağlık disiplinlerinde  kullanıldığı,  ancak  psikolojik  sağlık  alanında  görece  yeni gündeme geldiği görülmektedir. Bu çalışmada, henüz kullanımı yaygınlaşmamış olan  psikolojik  sağlık  alanına  özgü  sanal  danışan  uygulamalarına  yakından bakabilme amacı ile alanyazındaki bilimsel araştırma desenlerinin temel alındığı çalışmaların  sistematik  olarak  incelenmesi  hedeflenmiştir.  Tarama  kapsamını geniş  tutmak üzere  ilgili  anahtar  kelimeler  ile  oluşturulmuş  arama  terimleri aracılığıyla  Web  of  Science  ve  Scopus  veritabanları  taranmıştır.  Dahil  etme kriterleri doğrultusunda psikoloji ve psikiyatri eğitimi kapsamındaki sanal danışan uygulamalarını  içeren  16  araştırma  sistematik  olarak  incelenmiştir.  Bulgular, bilimsel çalışmaların amaçları, bu çalışmalarda kullanılan sanal uygulamaların özellikleri, çalışmaların değerlendirme amaçlı kullandığı ölçüm araçları ve son olarak çalışmaların ulaştığı sonuçlar kapsamında değerlendirilmiştir. Bu derleme çalışmasının bulguları sonucunda çeşitli tasarım ve teknik özelliklere sahip sanal danışan  uygulamalarının  geliştirildiği  görülmüştür.  Araştırmaların  amaçlarına göre  kullanılan  ölçüm  yöntemleri  incelendiğinde  ölçümlerin  birbirinden farklılaştığı bulunmuştur. Araştırmaların bulgularına bakıldığında, sanal danışan uygulamalarına ilişkin kullanıcı deneyimini ölçen çalışmalar bu uygulamaların katılımcılar  tarafından  ağırlıklı  olarak  olumlu  yönde  değerlendirildiğini göstermektedir. Ayrıca  bu  uygulamaların    psikolojik  sorunları  değerlendirme becerisi  başta  olmak üzere,  empatik  iletişim  becerisi,  görüşmeye  ilişkin  öz-yeterlik  gibi çeşitli  açılara  yönelik  katılımcıları  geliştirdiği  görülmüştür. Yine  de  uygulamalar  esnasında  yaşanılan  bazı  aksaklıklar  ve  uygulamaların geliştirilmesine yönelik sunulan geribildirimler de mevcuttur. Bu bağlamda sanal danışan uygulamalarının güvenli ve destekleyici bir deneyimleme aracı olarak, psikolojik görüşme eğitiminde kullanımının ümit vadettiği çıkarımı yapılabilir. Yine  de  mevcut  araştırmalardaki kısıtlılıklar göz  önünde  bulundurulduğunda, psikolojik görüşme eğitimine yönelik teknolojinin daha etkin ve başarılı şekilde kullanılabilmesi  ve  önerilen  uygulamaların  etkinliğinin  kapsamlı  bir  şekilde anlaşılabilmesi için hem sanal danışan tasarımı hem araştırma deseni açısından farklı yöntemlerin hesaba katıldığı daha fazla sayıda deneysel çalışmaya ihtiyaç duyulmaktadır.
Yazar isimleri: ['Gamze GÜLTEKİN', 'Orçun YORULMAZ']
Yayın Yılı: 1 Eylül 2022
Dergi ismi: Psikoloji Çalışmaları
Yayın sayfa url: https://dergipark.org.tr/tr/pub/iupcd/issue/72449/913947
Yayın pdf linki: https://dergipark.org.tr/tr/download/article-file/1700704
