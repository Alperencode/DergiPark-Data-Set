Makale Başlığı: Spor Biyomekaniğinde Performans Analizi için Hareket Yakalama Teknolojisi Uygulamaları
Özet: Bu çalışmada, spor performanslarında hareket yakalama teknolojisi kullanılarak sporcuların hareketlerini gerçek zamanlı olarak izleme ve kaydetme yoluyla fiziksel durumu tespit etme, sportif performanslarını belirleme ve yaralanmaları önleme mekanizmaları geliştirme amaçlanmaktadır. Burada, performansın fiziksel yönlerine bakılarak kinetik ve fiziksel performans arasındaki ilişkiyi anlamaya çalışmak için spor biyomekaniği analizi kullanılmaktadır. Biyomekanik analiz, en uygun hareket ve yük analizi için modeller oluşturarak performans üzerinde büyük bir etkiye sahip olma imkânı vermektedir. Dolayısıyla bu analiz, bir beceriyi gerçekleştirmenin en güvenli ve etkili yolunu belirlemek, farklı bir çevreye göre vücudun nasıl hareket ettiği veya nasıl tepki verdiğinin araştırılması için kullanılabilir. Bu çalışmada, spor biyomekaniğinde kullanılan hareket yakalama teknolojilerinin donanım ve yazılım bakımından sınıflandırılması yapılmış; bireysel ve takım sporlarında kullanılan hareket yakalama sistemleri ile ilgili çalışmaların algılayıcılara, denek sayısına, spor türüne göre avantaj ve dezavantajları ortaya koyulmuştur. Ayrıca, spor biyomekaniğinde kullanılan görüntü işleme uygulamaları, optik olan ve optik olmayan sistemler,  marker kullanılarak ve marker kullanılmadan yapılan veri toplama işlemleri gibi hususlar ele alınmıştır. Spor biyomekaniğinin etkili ve doğru bir şekilde kullanımının sporcu performansı ve sporcu sağlığı için önemli bir rol oynadığı ve sporcuya özel sistemlerin geliştirilmesinde önemli katkılar sağladığı göze çarpmaktadır. Bu çalışmanın biyomekanik alanındaki çalışmalara, özellikle spor biyomekaniği araştırmalarına önemli ölçüde yol gösterici olacağını düşünmekteyiz.
Yazar isimleri: ['Kübra Elif TOZKOPARAN', 'Özgür KARADUMAN']
Yayın Yılı: 30 Eylül 2022
Dergi ismi: Fırat Üniversitesi Fen Bilimleri Dergisi
Yayın sayfa url: https://dergipark.org.tr/tr/pub/fufbd/issue/72741/1120759
Yayın pdf linki: https://dergipark.org.tr/tr/download/article-file/2445033
