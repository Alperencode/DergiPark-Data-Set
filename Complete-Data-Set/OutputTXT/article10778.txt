Makale Başlığı: Rıfat Ilgaz’ın “Bacaksız Serisi”nde Toplumsal Sorunlar
Özet: Edebî eserler bize insana ve yaşama ilişkin gerçekliğin sanatçı duyarlığı ile kurgulanmış örneklerini sunar. Edebî eserlerde; ait oldukları toplumun başından geçen olaylar, o toplumun yaşadığı sorunlar, çektiği sıkıntılar ve daha birçok olgu bulunur. Bu yönüyle bakıldığında edebî eserlerdeki toplumsal sorunlar, içinden çıktıkları toplumun niteliklerine ilişkin bilgiler içerir. Çocuk edebiyatının önemli bir amacı da hedef kitlesi olan çocuklara içinde yaşadıkları toplumun sorunlarını duyumsatmaktır. Toplumcu gerçekçi bir yazar olan Rıfat Ilgaz, yetişkinlerin yanı sıra çocuklar için de kitaplar yazmıştır. “Bacaksız Serisi”, Ilgaz’ın çocuklar için yazdığı beş kitaptan oluşmaktadır. Bu çalışmanın amacı, Rıfat Ilgaz’ın Bacaksız Serisi’nde yer alan romanlarda hangi toplumsal sorunlara yer verildiğini belirlemektir.Tarama modeline dayalı bu çalışmada Rıfat Ilgaz’ın “Bacaksız Serisi”nde yer alan “Bacaksız Kamyon Sürücüsü”, “Bacaksız Okulda”, “Bacaksız Paralı Atlet”, “Bacaksız Sigara Kaçakçısı”, “Bacaksız Tatil Köyünde” adlı beş çocuk romanı; “içerik çözümlemesi” yöntemlerinden “kategorisel çözümleme” yöntemi ile incelenmiştir. Ana kategoriler Sipahioğlu (2015)’nun çalışması dikkate alınarak “siyasi sorunlar”, “ekonomik sorunlar”, “aile sorunları”, “dinî sorunlar”, “eğitim sorunları” ve “kültürel sorunlar” şeklinde belirlenmiştir. Verilerin çözümlenmesinde sıklık ve yüzde hesaplamaları yapılmıştır. Çözümleme sonucunda frekansı en yüksek kategorinin büyük farkla ekonomik sorunlar olduğu, onu sırasıyla eğitim sorunları ve aile sorunlarının izlediği, en düşük oranda ise siyasal sorunların yer aldığı belirlenmiştir. İncelenen romanlarda dinî sorunlar ile kültürel sorunlara ilişkin verilere rastlanmamıştır.
Yazar isimleri: ['İsmail ÇUBUKÇU', 'Tülay SARAR KUZU']
Yayın Yılı: 30 Ağustos 2022
Dergi ismi: Korkut Ata Türkiyat Araştırmaları Dergisi
Yayın sayfa url: https://dergipark.org.tr/tr/pub/korkutataturkiyat/issue/72388/1130719
Yayın pdf linki: https://dergipark.org.tr/tr/download/article-file/2486319
