Makale Başlığı: Yunus Emre Enstitüsünün Türkçe Öğretimi Kapsamında Ortadoğu'daki Varlığı ve Ortadoğu Vatandaşlarının Türkçe Öğretim Portali’ne İlgisi
Özet: Dil öğretimi çeşitli yönleri, değişik ya da özdeş bakış açısı, geçmişte olduğu gibi bugün de üzerinde durulması gereken ve her zaman güncelliğini koruyan bir konu olma özelliğini taşımaktadır. Türkçeyi öğretmek, Türkiye’yi, Türk tarihini, Türk kültürünü ve Türk sanatını tanıtmak üzere yurt içinde ve yurt dışında eğitim almak isteyenlere hizmet vermek amacıyla kurulmuş olan Yunus Emre Enstitüsü, Türkiye’nin kamu diplomasisi alanında yumuşak gücü olarak karşımıza çıkmaktadır. Yunus Emre Enstitüsü, yurt dışında Yunus Emre Türk Kültür Merkezleri aracılığıyla bu faaliyetlerini gerçekleştirmektedir. Yunus Emre Enstitüsünün yurt dışındaki faaliyetlerinin üniversiteler ayağında Türkoloji Projesi yer almaktadır. Türkoloji Projesi kapsamında yurt dışındaki üniversitelerle yapılan anlaşmalar gereğince ilgili üniversitelerde Türkçenin öğretimi, Türk kültürünün, sanatının ve tarihinin tanıtımı yapılmaktadır. Yunus Emre Enstitüsünün yurt dışındaki faaliyetlerinden bir diğeri Tercihim Türkçe Projesi’dir. Bu proje, ilgili ülkelerin devlet okullarında ortaöğretim düzeyinde Türkçeyi seçmeli ders olarak öğretmeyi hedeflemektedir. Yunus Emre Enstitüsü tarafından 2017 yılında geliştirilen Türkçe Öğretim Portali ise Türkçeyi internet üzerinden, dünyanın her yerinden öğrenmek isteyenler için Türkçe öğrenme imkânı sağlamaktadır. Bu çalışmanın amacı Yunus Emre Enstitüsünün Ortadoğu’daki Türkçe öğretimine yönelik faaliyetlerinin incelenmesidir. Bu genel amaç doğrultusunda Yunus Emre Enstitüsünün Ortadoğu’daki Yunus Emre Türk Kültür Merkezleri, Türkoloji Projesi İşbirliği Protokolü ve Tercihim Türkçe Projesi kapsamında Ortadoğu’da anlaşma imzaladığı üniversiteler ve Yunus Emre Enstitüsü tarafından geliştirilen Türkçe Öğretim Portali’ne Ortadoğu’dan katılım sağlanan ülkeler incelenerek Yunus Emre Enstitüsünün Ortadoğu’da Türkçe öğretimine yönelik faaliyetlerinin yanında Ortadoğu’daki ülkelerin vatandaşlarının bu faaliyetlere katılımlarının tespit edilmesi hedeflenmektedir. Derleme yöntemiyle gerçekleştirilen bu çalışmanın sonuçları dört başlık altında ortaya çıkmıştır. Yunus Emre Türk Kültür Merkezi, Türkoloji Projesi, Tercihim Türkçe Projesi kapsamındaki faaliyetleri ile ilgili sonuçlar, Türkçe Öğretim Portali’ne Ortadoğu’da duyulan ilgi ile karşılaştırılarak bazı önerilerde bulunulmuştur.
Yazar isimleri: ['Muhammed Mazhar ŞAHİN']
Yayın Yılı: 30 Haziran 2022
Dergi ismi: Uluslararası Yabancı Dil Olarak Türkçe Öğretimi Dergisi
Yayın sayfa url: https://dergipark.org.tr/tr/pub/ijotfl/issue/70647/1119564
Yayın pdf linki: https://dergipark.org.tr/tr/download/article-file/2440109
