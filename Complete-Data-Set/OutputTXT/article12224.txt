Makale Başlığı: TARIMSAL BİR ATIK OLAN HAVUÇ YAPRAĞININ BİTKİ ÇAYI OLARAK DEĞERLENDİRİLMESİ
Özet: Günümüzde sağlıklı ve dengeli beslenmenin öneminin artmasıyla farklı içerikli bitki çayı tüketimine olan ilgi de artmıştır. Tarımsal bir atık olan havuç yapraklarının yüksek askorbik asit içerdiği bilinmektedir. Bu sebeple havuç yapraklarının kurutularak bitki çayı formunda tüketilebilir hale getirilmesi hem tarımsal bir atığın değerlendirilmesi hem de içeriğindeki askorbik asitten faydalanılması açısından dikkat çekicidir. Bu amaçla bu çalışmada tüketilebilir formda olması amacıyla kurutulan havuç yaprakları farklı sıcaklık ve sürelerde demlenmiştir. Demlenen havuç yapraklarının askorbik asit içeriği, toplam antioksidan aktiviteleri ve toplam fenolik içerikleri tespit edilmiştir. Havuç yaprağının çay olarak değerlendirilmesinde ise infüzyon yöntemi kullanılmıştır. Farklı sıcaklık (50°C ve 70°C) ve süre (1, 4 ve 7 dakika) parametreleri kullanılarak demleme yapılmış ve elde edilen özütlerin içeriklerine bakılmıştır. Genel olarak demleme sıcaklığı ve süresi çayların biyoaktif özellikleri üzerinde etkili olmuştur. Askorbik asit içeriğinde 50°C 7 dk (sitrik asit ilaveli) demlemede en yüksek verim elde edilmiştir. Vakum kurutucuda kurutulan havuç yaprakları; 50 °C demleme süresine ve sitrik asit ilavesine bağlı olarak 0.95-18.16 mg A.A/100g KM askorbik asit, 98.20-533.11 mg GAE/100g KM fenolik madde miktarı, 47.51-233.18 mg T.E/100g KM antioksidan kapasite ve 70 °C demleme süresine ve sitrik asit ilavesine bağlı olarak 1.07-9.79 mg A.A/100g KM askorbik asit, 101.48-575.76  mg GAE/100g KM toplam fenolik madde, 75.37- 347.91 mg T.E/100g antioksidan kapasite gösterdiği belirlenmiştir. Tarımsal bir atık olan havuç yaprağının içerdiği askorbik asit, fenolik madde miktarı ve antioksidan aktivitesinden ötürü sağlıklı yaşamı destekleyecek nitelikte bir bitki çayı olarak değerlendirilmesine yönelik potansiyeli ortaya konulmuştur.
Yazar isimleri: ['Beyza TÜRKÖZ', 'Merve Seçil BARDAKÇI', 'Ayşe BIYIKLI', 'Erkan KARACABEY']
Yayın Yılı: 30 Eylül 2022
Dergi ismi: Mühendislik Bilimleri ve Tasarım Dergisi
Yayın sayfa url: https://dergipark.org.tr/tr/pub/jesd/issue/72809/1077722
Yayın pdf linki: https://dergipark.org.tr/tr/download/article-file/2269968
