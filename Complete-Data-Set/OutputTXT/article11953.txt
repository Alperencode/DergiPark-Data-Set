Makale Başlığı: Sleeve Gastrektomi Sonrası Çıkarılan Gastrektomi Materyali: Patolojik İnceleme Gerekli mi?
Özet: Laparoskopik sleeve gastrektomi, obezite cerrahisinde en sık kullanılan yöntemdir. Bu çalışmanın amacı obezitenin cerrahi tedavisinde tercih edilen sleeve gastrektomi prosedürü sonrasında çıkarılan midenin patolojik incelemesinde sıklıkla karşılaşılan histopatolojik bulguları incelemek ve çıkarılan bu parçaların rutin patolojik değerlendirme gerekliliğini tartışmaktır. Ocak 2017 ile Aralık 2020 tarihleri arasında sleeve gastrektomi uygulanan ardışık 102 hastanın dosyası retrospektif olarak analiz edildi. Patolojik incelemede normal gastrik mukoza dışındaki patolojiler inflamasyonun şiddeti, aktivitesi, atrofi varlığı, intestinal metaplazi, helikobakter pilori (HP) pozitifliği ve anormal histopatolojik bulgular yönünden değerlendirildi. Büyük çoğunluğu kadın olan (n=79, %77.5) hastaların yaş ortalaması 43.2±12.0 (16-69) idi. Ortalama preoperatif vücut ağırlıkları 128.0±16.8 kg; vücut kitle indeksleri ise 46.7±8.4 olarak belirlendi. Hiçbir hastada displazi veya metaplazi gibi tedavi modalitesini değiştirecek malign ya da premalign lezyona rastlanmadı. Preoperatif endoskopi hem patolojik bir tanının bulunabilmesi hem de reflünün belirlenmesi için önemlidir. İntraoperatif yapılacak olan makroskopik incelemede bir patoloji görülmesi halinde, piyesin histopatolojik incelemeye iletilmesi gerektiği kanaatini destekliyoruz. 
Yazar isimleri: ['Emin LAPSEKİLİ']
Yayın Yılı: 24 Ağustos 2022
Dergi ismi: Muğla Sıtkı Koçman Üniversitesi Tıp Dergisi
Yayın sayfa url: https://dergipark.org.tr/tr/pub/muskutd/issue/72262/949327
Yayın pdf linki: https://dergipark.org.tr/tr/download/article-file/1812348
