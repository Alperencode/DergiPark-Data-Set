Makale Başlığı: Orta Ölçekli Kentlerde Yerel Yönetimler İçin İklime Duyarlı Tasarım Modeli: Tokat Örneği
Özet: Dünya çapında görülen hızlı kentleşme hareketleriyle birlikte bina stokunda artış yaşanmaktadır. Bu artış, göç alan ve gelişmekte olan orta ölçekli kentlerde kendisini daha fazla göstermektedir. Bina stoku ile artan bölgesel ve küresel ısınmadan kentler doğrudan etkilenmektedir. Bu noktada iklim değişikliği ile kentlerin nasıl başa çıkacağı sorusu gündeme gelmektedir. Türkiye’de 2000’li yıllarda hız kazanan konut inşaatı ile oluşan bina stokunun mevcut iklim koşullarında nasıl bir performans gösterdiği ve değişen koşullar göz önüne alındığında nasıl bir performans göstereceği konusunda yapılan çalışmaların yetersiz olduğu görülmektedir. Bu nedenle, bu araştırma makalesi, son yıllarda kentsel alanlarda hızla artan bina stokunun mevcut ve gelecekteki iklim koşullarını göz önünde bulundurarak performansını ve konfor koşullarını araştırmayı amaçlamaktadır. Çalışma alanı olarak orta ölçekli bir kent olan Tokat seçilmiştir. Sonuçta değişen iklimle mücadele, uyum ve alınacak önlemler bağlamında kentler için stratejik acil eylem planı önerisi ve Tokat kenti iklim değişikliği eylem planı hazırlama süreci basamakları model önerisi sunulmuştur. Orta ölçekli bir kent üzerinden yapılan bu çalışmanın değişen iklime uyumlu kent tasarımında diğer kentler tarafından rehber olarak kullanılması hedeflenmektedir.
Yazar isimleri: ['Nihal ZENGİN', 'Ruşen YAMAÇLI']
Yayın Yılı: 14 Kasım 2022
Dergi ismi: İDEALKENT
Yayın sayfa url: https://dergipark.org.tr/tr/pub/idealkent/issue/72507/1126050
Yayın pdf linki: https://dergipark.org.tr/tr/download/article-file/2466788
