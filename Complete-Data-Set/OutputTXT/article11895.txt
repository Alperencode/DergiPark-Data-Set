Makale Başlığı: Erken çocukluk döneminde 21. yüzyıl becerileri
Özet: Sanayi toplumundan bilgi toplumuna geçişte, toplumsal ihtiyaçlar değişmektedir. Değişen toplumsal ihtiyaçlar, o dönemde yaşayan ve iş gücüne katılan bireylerin de ihtiyaçlarını şekillendirmektedir. İçinde bulunduğumuz bu dönemde 21. yüzyıl becerileri değişen toplumsal şartlara uyum sağlamak ve toplumsal olarak kalkınmak için gereklidir. 21. Yüzyıl becerilerini bireylere ve topluma kazandırmanın en etkili yolu ise eğitimdir. 21. Yüzyıl becerileri erken çocukluk döneminden başlayarak tüm eğitim süreçlerinde yer bulabilir. Bu araştırma, erken çocukluk döneminde 21. Yüzyıl becerilerinin tanımlanmasını amaçlamaktadır. Nitel araştırma deseninin kullanıldığı bu araştırmada, doküman incelemesi ile erken çocukluk döneminde 21. Yüzyıl becerilerine yönelik yurt içi ve yurt dışı alan yazın taranmıştır. Alan yazında P21 kaynaklarının 21. Yüzyıl becerileri ve erken çocukluk döneminde 21. Yüzyıl becerileri konusunda kapsamlı ve güncel bilgileri içerdiği görülmüştür. Bu nedenle araştırmada P21’in erken çocukluk dönemi 21. Yüzyıl becerilerine ilişkin sınıflandırılması temel alınmış, alt başlıklar yurt içi ve yurt dışı kaynaklar ile desteklenmiştir. P21’e göre erken çocukluk döneminde öğrenme ve inovasyon becerileri (erken yaratıcılık ve inovasyon, eleştirel düşünme ve problem çözme, iletişim, işbirliği) yaşam ve kariyer becerileri(esneklik ve uyum, girişim ve özyönetim, sosyal ve kültürlerarası beceriler, üretkenlik ve hesap verilebilirlik, liderlik ve sorumluluk) bilgi, medya ve teknoloji becerileri (erken öğrenme bilgileri ve medya okuryazarlığı) çocuklara kazandırılabilir. Bu becerilerin kazandırılmasında gelişimsel yapı taşlarının bilinmesi ve dikkate alınması, uygulamaların oyun temelli olması gereklidir. Araştırmanın sonucunda, 21. Yüzyıl becerilerinin erken çocukluk döneminden itibaren çocuklara kazandırılmasının gerekliliği vurgulanmış, P21in erken çocukluk döneminde 21. Yüzyıl becerilerine ilişkin sınıflandırmasının Yurt içi alan yazına katılması sağlanmıştır.
Yazar isimleri: ['Zerrin MERCAN']
Yayın Yılı: 19 Temmuz 2022
Dergi ismi: Muallim Rıfat Eğitim Fakültesi Dergisi
Yayın sayfa url: https://dergipark.org.tr/tr/pub/mrefdergi/issue/71304/1060526
Yayın pdf linki: https://dergipark.org.tr/tr/download/article-file/2202736
