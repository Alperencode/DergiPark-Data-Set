Makale Başlığı: Özel Gereksinimli Öğrencilere Fen Öğretimi: Tablet Bilgisayarla Sunulan Fen Deneylerinin Etkililiği
Özet: Giriş: Son yıllarda teknolojide yaşanan gelişmelere paralel olarak özel eğitimde teknoloji kullanımı da artmaktadır. Teknoloji kullanımı sayesinde önemli avantajların elde edildiği alanlardan biri de fen bilimleri öğretimidir. Fen bilimleri konularının özel gereksinimli öğrencilere kazandırılmasında kullanılan teknolojik araçlardan biri olan tablet bilgisayarların etkilerine ilişkin çalışmaların alanyazında arttığı görülse de daha fazla çalışmanın yapılmasına gereksinim duyulmaktadır. Bu araştırma, tablet bilgisayarla sunulan fen deneylerinin, fen tanımlarını ve olgusal gerçeklere ilişkin bilgileri özel gereksinimli öğrencilere öğretmedeki etkililiğini incelemeyi amaçlamaktadır.Yöntem: Araştırma, tek denekli araştırma modellerinden katılımcılar arası yoklama evreli çoklu yoklama modeli kullanılarak gerçekleştirilmiştir. Araştırmada, öğretim, yoklama, genelleme ve izleme oturumlarına yer verilmiş; etkililik, güvenirlik ve sosyal geçerlik verileri toplanmıştır. Araştırmaya 11 yaşında ve genel eğitim okullarında kaynaştırma yoluyla eğitim almakta olan öğrenme güçlüğü tanılı üç öğrenci katılmıştır.Bulgular: Çalışmaya katılan tüm öğrencilerin hedef fen bilimleri tanımlarını ve olgusal gerçeklere ilişkin bilgileri edindikleri ve bu kazanımları müdahale tamamlandıktan üç hafta sonra sürdürdükleri belirlenmiştir. Ayrıca katılımcı öğrenciler bu kazanımları başka bir öğretmene ve çevreye genelleyebilmiştir. Araştırmanın sosyal geçerlik bulguları, araştırmanın katılımcısı olan özel gereksinimli öğrencilerin ve öğretmenlerin, tablet bilgisayarla yapılan fen öğretimine ilişkin olumlu görüşlerinin olduğunu ortaya koymuştur.Tartışma: Araştırmanın bulguları, alanyazında bulunan ve özel gereksinimli öğrencilere fen bilimleri öğretiminde tablet bilgisayar kullanımının etkililiğini inceleyen araştırmaların sonuçlarıyla tutarlıdır. Elde edilen bulgular benzer araştırmalarla karşılaştırılarak tartışılmıştır.
Yazar isimleri: ['Samed YENİOĞLU', 'Nevin GÜNER YILDIZ']
Yayın Yılı: 1 Aralık 2022
Dergi ismi: Ankara Üniversitesi Eğitim Bilimleri Fakültesi Özel Eğitim Dergisi
Yayın sayfa url: https://dergipark.org.tr/tr/pub/ozelegitimdergisi/issue/73636/905523
Yayın pdf linki: https://dergipark.org.tr/tr/download/article-file/1670689
