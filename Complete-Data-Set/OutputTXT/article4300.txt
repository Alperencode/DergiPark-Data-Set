Makale Başlığı: Müzik Öğretmenlerinin Kodaly Yaklaşımına İlişkin Bilgileri ve Uygulama Durumları
Özet: Bu çalışmada, müzik öğretmenlerinin Kodaly yaklaşımına ilişkin bilgileri ve bu yaklaşımı derslerinde uygulama durumlarını ortaya koymak amaçlanmış ve amaca yönelik olarak yaklaşımı bilme, derslerde kullanma durumlarının demografik özellikleri ile ilişkileri araştırılmıştır. Tarama çalışması ile yürütülen araştırma verileri 2020-2021 eğitim-öğretim yılının bahar döneminde Müzik Eğitimcileri Derneği (MÜZED)’e üye olan toplam 356 müzik öğretmeninden toplanmıştır. Öğretmenlerin demografik özelliklerine ilişkin frekanslar ve yüzdeler tablo halinde sunulmuştur. Öğretmenlerin Kodaly yaklaşımına ilişkin bilgi ve Kodaly yaklaşımını kullanma durumlarının demografik özelliklere göre karşılaştırılmasında ki-kare testi kullanılmıştır. 22 boyutundan büyük olan tablolarda Ki-kare testine ilişkin varsayımların sağlanmaması durumunda Fisher-Freeman-Halton Exact Test uygulanmıştır. Anlamlı ilişkilerin tespit edildiği tablolarda oranların karşılaştırılması için Bonferroni düzeltmeli Z testi kullanılmıştır. Analizler IBM SPSS 24.0 paket programıyla gerçekleştirilmiştir, istatistiksel anlamlılık için üst sınır 0.05 olarak alınmıştır. Öğretmenlerin eğitim düzeyi ile Kodaly yaklaşımına ilişkin bilgi durumları arasında istatistiksel olarak anlamlı bir ilişki olduğu görülmüştür (p<0.05). Oranlar arasındaki farklılık test edildiğinde doktora mezunu öğretmenlerin Kodaly yaklaşımını bilme oranları lisans mezunu öğretmenlere göre daha yüksek bulunmuştur. Benzer şekilde, öğretmenlerin mezun oldukları okul türüyle Kodaly yaklaşımına ilişkin bilgi durumları arasında istatistiksel olarak anlamlı bir ilişki olduğu görülmüştür (p<0.05). Oranlar arasındaki farklılık test edildiğinde eğitim fakültesi mezunu öğretmenlerin Kodaly yaklaşımını bilme oranları konservatuvar mezunu öğretmenlere göre daha yüksek bulunmuştur.
Yazar isimleri: ['Meral METE', 'Sibel ÇOBAN']
Yayın Yılı: 30 Haziran 2022
Dergi ismi: Dokuz Eylül Üniversitesi Buca Eğitim Fakültesi Dergisi
Yayın sayfa url: https://dergipark.org.tr/tr/pub/deubefd/issue/70599/1083145
Yayın pdf linki: https://dergipark.org.tr/tr/download/article-file/2291212
