Makale Başlığı: İğde Yapraklı Armut Tüketimine Bağlı İnce Bağırsak Obstrüksiyonu: Retrospektif Çalışma
Özet: Amaç: İnce bağırsak obstrüksiyonu dünya çapında yaygın bir acil durumdur. İğde yapraklı armut (Pyrus elaeagnifolia Pall.), Anadolu'da endemik bir yabani armut türüdür. Yabani armut meyveleri geleneksel tıpta diare tedavisi için tüketilmektedir. Bu çalışmada, yabani armut tüketimi sonrası gelişen adheziv ince bağırsak obstrüksiyonunu tanımlıyoruz.Gereç ve Yöntemler: Mayıs 2018-Eylül 2019 tarihleri arasında adezyona bağlı ince bağırsak obstrüksiyonu tanısı ile takip edilen hastaların tıbbi kayıtları geriye dönük incelendi. Hastalar, yabani armutla ilişkili ince bağırsak obstrüksiyonlu hastalar (Grup 1) ve yabani armutla ilişkisiz ince bağırsak obstrüksiyonlu hastalar (Grup 2) olarak iki gruba ayrıldı. Gruplar arasında, hasta özellikleri, kan parametreleri ve klinik özellikler karşılaştırıldı.Bulgular: Grup 1'de 16 ve grup 2'de 58 olmak üzere toplam 74 hasta çalışmaya dahil edildi. Grup 1 ve Grup 2'de ortanca yaş sırasıyla 55 ve 60,5 idi. Lökosit, C-reaktif protein, kan üre azotu seviyeleri Grup 2'de anlamlı olarak daha yüksekti (tümü p<0.05). Grup 1, daha kısa şikâyet süresi ve daha hızlı iyileşme ile ilişkili bulundu (tümü p<0.05). Sadece Grup 2'de cerrahi müdahale gerekti.Sonuç: Aşırı tüketilen geleneksel ilaçların potansiyel yan etkileri akılda tutulmalıdır. Şikayetler başlamadan önce tüketilen son gıdanın sorgulanması, gıda kaynaklı ince bağırsak obstrüksiyonu için bir ipucu olabilir.
Yazar isimleri: ['Serkan KARAISLI']
Yayın Yılı: 31 Ağustos 2022
Dergi ismi: Kırıkkale Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/kutfd/issue/72091/997683
Yayın pdf linki: https://dergipark.org.tr/tr/download/article-file/1983370
