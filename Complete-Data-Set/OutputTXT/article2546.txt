Makale Başlığı: İlkokullarda Yetiştirme Programı (İYEP) Sürecinde Görev Alan Sınıf Öğretmenlerinin Programa Yönelik Görüşlerinin Değerlendirilmesi
Özet: Bu araştırmayla 2018 yılından itibaren ülke genelinde uygulanmaya başlanan İYEP’ in öğretmen görüşleri doğrultusunda değerlendirilmesi amaçlanmıştır. Nitel araştırma olarak planlanan ve durum çalışması deseninde yürütülen araştırmanın çalışma grubunu Bartın ilinde görev yapan ve 2019-2020 eğitim öğretim yılında programı uygulamış 10 sınıf öğretmeni oluşturmaktadır. Veriler yarı yapılandırılmış görüşme formu kullanılarak toplanmış ve içerik analizi tekniği ile çözümlenmiştir. Elde edilen bulgular sonucunda araştırmaya katılan sınıf öğretmenleri, programın öğrenci başarısına olumlu yönde etki ettiğini, özellikle öğrencilerin sınıf içi etkinliklere katılmasına, özgüven kazanmalarına ve başarma duygusunu daha fazla hissetmelerine katkı sağladığını ve bu durumun öğrencilerin öz gelişimlerini desteklediğini düşünmektedir. Süreçle ilgili öğretmenlerin ifade ettiği sorunlar genel itibariyle; hafta içleri programın uygulama saatinden kaynaklı sorunlar, taşımalı öğrencilerin okula geliş ve gidiş saatleri, velilerin programla ilgili yeterince bilgisinin olmaması, seviye farkları olan öğrencilerin bir arada eğitim alması, özellikle hafta içi yapılan kurslarda öğrencilerin beslenme ihtiyaçlarının karşılanmasında sorunlar yaşanması, programı uygulayan öğretmenin öğrenciyi tanımaması şeklinde dile getirilmiştir. Programın geliştirilmesi için ortaya konan öneriler ise; öğretmen, veli ve öğrencilerin programla ilgili daha fazla bilgi sahibi olması için eğitim öğretim yılı başında İYEP tanıtım toplantılarının yapılması, programa 2. sınıftan itibaren başlanması ve öğrencinin ilkokul eğitimi boyunca devam edilmesi, etkinlik kitaplarının modüler kitaplar olarak ayrılması ve materyallerin çeşitlendirilmesi, sınıflardaki öğrenci sayısının azaltılarak bireysel çalışmalara ağırlık verilmesi, programın hafta sonu taşımalı eğitimi kapsayacak şekilde planlanması, sınıfların daha homojen bir yapıda oluşturulması, programın psikososyal destek boyutu için daha fazla çalışmalar yapılması olarak belirlenmiştir.
Yazar isimleri: ['Burçin POLATLI', 'Yasemin BÜYÜKŞAHİN']
Yayın Yılı: 13 Ekim 2022
Dergi ismi: Bartın Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/buefad/issue/72980/1065687
Yayın pdf linki: https://dergipark.org.tr/tr/download/article-file/2223056
