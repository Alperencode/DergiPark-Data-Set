Makale Başlığı: Likya ve Karia Arasında Sınır Bölgesi Olarak Oktapolis
Özet: Bu makale 2018-2021 yılları arasında, Patara Yol Anıtı kapsamında Lykia’daki yol ağı üzerine Oktapolis’te yürütülen yüzey araştırmalarından elde edilen bazı sonuçları içermektedir. Burada yeni veriler ve bunlara uygun güncellemeler de sunulmuştur. Makalede Oktapolis’in politik statüsü hakkındaki sorunlar; Lyrnai, Hippoukome ve Loanda Tanrıları Kutsal Alanı’nın bulunduğu yerler tartışılmıştır. Patara Yol Anıtı’ndaki “Oktapolis” kullanımı Lykia’nın batısındaki bir sınır bölgesine işaret ederken, bu isim, epigrafik ve edebi kaynakların işaret ettiği üzere, İS 2. yy’da Lyrnai ve Hippoukome’nin de dahil olduğu bir grup yerleşim halklarının oluşturduğu bir kent ismine dönüşmüştür. Yüzey araştırmalarında bulunan henüz yayımlanmamış bazı yeni yazıtlar bölgenin antik coğrafyası ve bazı tarihi dönemlerini aydınlatmaktadır. Lyrnai’ın, Kayadibi’nde bulunan bir yazıt aracılığıyla burada olduğu doğrulanmıştır. Kayadibi’nde bulunan diğer bir yazıt bir isim listesini taşımaktadır. Listedeki Agreophon, Agroitas, Agrotheos, Theronides gibi bazı isimler neredeyse sadece Kaunos ve Oktapolis’te bulunduğundan bu coğrafyada yaşayan halklardaki demografik bir ortak tarihe işaret etmektedir. Çukurasar kalıntıları, Oktapolis kenti kurulduğunda artık mevcut olmadığı anlaşılan Hippoukome kentinin polis merkezi olarak kabul edilmiştir. Burada bulunan yeni bir yazıt kentin VI. Mithradates Eupator’u güçlü bir şekilde desteklediğini göstermektedir. Böylelikle Çukurasar’daki Hippoukome kentinin, Kaunos gibi İÖ 89/8-85 yıllarında Birinci Mithradates Savaşı esnasında Karia ve Lykia arasındaki sınırda Pontos kuvvetlerini destekleyen önemli kentlerden birisi olduğu anlaşılmıştır. Genellikle Hippoukome olarak kabul edilen İnhisar ise, Hippoukome egemenlik alanı çerisinde Loanda Tanrıları Kutsal Alanı’nın bulunduğu yerdi. Makalede ayrıca, İnhisar’dan iki İmparatorluk Dönemi onur yazıtı yayımlanmaktadır. Bunlardan bir tanesi İmparator Caracalla onuruna İS 213-217 arasında, diğeri ise muhtemelen İS 2.-4. yy’larda bir imparator ya da imparatoriçe onuruna dikilmiştir.
Yazar isimleri: ['Fatih ONUR']
Yayın Yılı: 5 Mayıs 2022
Dergi ismi: OLBA
Yayın sayfa url: https://dergipark.org.tr/tr/pub/olba/issue/69799/1112598
Yayın pdf linki: https://dergipark.org.tr/tr/download/article-file/2411245
