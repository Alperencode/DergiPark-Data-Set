Makale Başlığı: Farklı Dozlarda Uygulanan Ağır Metallerin İn Vitro Koşullarda Biber (Capsicum annuum) Bitkisi Gelişimi Üzerine Etkilerinin Belirlenmesi
Özet: Çalışma süresince, gıda güvenliğini tehdit eden ağır metallerin in vitro koşullarda biber (Capsicum annuum L.) bitkisinin gelişimi üzerine etkileri incelenmiştir. Çalışma kapsamında, beş farklı konsantrasyonda yedi değişik ağır metal, MS (Murashige ve Skoog 1962) besin ortamına eklenmiştir. Kullanılan ağır metaller kadmiyum (Cd), kobalt (Co), nikel (Ni), alüminyum (Al), kurşun (Pb), krom (Cr), bakırdır (Cu) İçerisinde hiç ağır metal bulunmayan ortam kontrol grubunu oluşturmuş ve diğer ortamlar 100 µM, 200 µM, 300 µM, 400 µM ve 500 µM konsantrasyonunda ağır metal içerecek şekilde hazırlanmıştır. Çalışma süresince, tohum gelişimi, yaprak sayısı, kök uzunluğu ve sürgün uzunluğu parametreleri incelenmiştir. Çalışma sonuçları değerlendirildiğinde, artan konsantrasyonlarda kobaltın tohum gelişiminden başlayarak, yaprak sayısı, kök gelişimi ve sürgün gelişimi üzerinde durdurucu etkiye sahip olduğu tespit edilmiştir. Kromun 500 µM konsantrasyonu tohum gelişimi açısından faydalı olmuştur. Yaprak sayısı, kök ve sürgün gelişimi açısından, kromun artan konsantrasyonları, hiç krom içermeyen kontrol grubuyla kıyaslandığında aralarında fark bulunmamıştır. Krom ağır metalinin biber bitkisinde büyüme ve gelişmeyi etkilemediği önemli bir sonuçtur. Kurşunun artan konsantrasyonlarına bitki içerisinde bulunduğu fizyolojik büyüme dönemine göre farklı tepkiler vermiştir. Çalışma sonuçları, ağır metallerin zarar boyutunun bitkinin içerisinde bulunduğu gelişme dönemine, ağır metalin cinsine ve ortamda bulunan konsantrasyonuna göre farklılık gösterdiğini ortaya koymuştur.
Yazar isimleri: ['Ecem KARA', 'Meliha Feryal SARIKAYA', 'Yeter ÇİLESİZ', 'Faruk AKKAŞ', 'Tolga KARAKÖY', 'Gökhan BAKTEMUR']
Yayın Yılı: 18 Ekim 2022
Dergi ismi: Türk Tarım ve Doğa Bilimleri Dergisi
Yayın sayfa url: https://dergipark.org.tr/tr/pub/turkjans/issue/73036/1141400
Yayın pdf linki: https://dergipark.org.tr/tr/download/article-file/2528867
