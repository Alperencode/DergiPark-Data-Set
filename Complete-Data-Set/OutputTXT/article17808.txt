Makale Başlığı: Buluş Yoluyla Öğretim Yaklaşımının Temel Sanat Eğitimi Alan Öğrencilerin Tutumlarına Etkisi
Özet: Araştırma, buluş yoluyla öğretim yaklaşımını temel alan oluşumların temel sanat eğitimi dersinde uygulanması ve bu uygulama sonrası elde edilen bulguların dersin öğretiminde sağlayacağı faydaları ve getirilebilecek önerileri ortaya koyması bakımından önem taşımaktadır. Bruner’in öğretmeni rehber, öğrenciyi aktif katılımcı olarak benimseyen buluş yoluyla öğretim yaklaşımı, temel sanat eğitimi açısından önemli bir durumdur. Araştırmanın çalışma gurubunu, 2018-2019 öğretim yılı bahar döneminde, Akdeniz Üniversitesi Güzel Sanatlar Fakültesi Moda ve Tekstil Tasarım Bölümü 1. Sınıfta öğrenim gören A ve B şube öğrencileri oluşturmuştur. Yapılan kura ile, hangi şubenin deney hangi şubenin kontrol grubu olacağı belirlenerek; 17’si deney, 17’i kontrol olmak üzere, toplam 34 öğrenciden oluşan çalışma grubu oluşturulmuştur. Araştırmanın modeli ön test son test kontrol gruplu deneysel desen olarak belirlenmiştir. Araştırmada tutum ölçeği araştırmacı tarafından geliştirilmiştir. Tutum ölçeği geliştirme sürecine ve madde yazma ilkelerine uygun olarak maddelerin bilişsel, duyuşsal ve davranışsal öğeleri içermesine, olumlu ve olumsuz maddelerin ölçek içerisinde eşit dağılımına özen gösterilmiştir. Araştırmanın başında her iki gruba da tutum ölçeği ön test olarak uygulanmış, 8 haftalık çalışma sonrasında son test uygulanmıştır. Deney ve kontrol gruplarında tutum ölçeğinden elde edilen veriler üzerinde dağılımın normallik varsayımını yerine getirdiği gerekçesine dayalı olarak parametrik testlerden bağımlı ve bağımsız gruplar için “t” testi tekniklerinden yararlanılmıştır. Analizlerden elde edilen sonuçlar tablolaştırılarak yorumlanmıştır. Araştırma sonrasında buluş yoluyla öğretim yaklaşımının uygulandığı deney grubu ile geleneksel yöntemin uygulandığı kontrol grubu arasında tutumlar baz alındığında deney ve kontrol grubu tutumlarında anlamlı bir farklılık oluşmamıştır.
Yazar isimleri: ['Zuhal BAŞBUĞ']
Yayın Yılı: 30 Eylül 2022
Dergi ismi: Yüzüncü Yıl Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/yyusbed/issue/72889/1132514
Yayın pdf linki: https://dergipark.org.tr/tr/download/article-file/2493810
