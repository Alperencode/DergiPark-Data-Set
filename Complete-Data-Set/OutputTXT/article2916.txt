Makale Başlığı: Çizgi Dışı Bir Evlilik Hikayesi: Müslüman Kadının Gayri Müslim Erkekle Evliliği
Özet: İslam geleneğinde yaygın kabul gören Müslüman kadının gayri müslim erkekle evliliğinin yasak olduğu kanaatine rağmen özellikle Batılı ülkelerde birçok Müslüman kadın farklı dine mensup bir erkekle evlenmektedir. Bu çalışmada Müslüman kadınların sıra dışı kabul edilebilecek bu evliliklerinde karar verme süreçleri ve ailelerinin dinlerarası evliliğe karşı tutumları incelenmiştir. Araştırma, İngiltere’de yaşayan, eşleri gayri müslim olan 19 Müslüman kadınla yapılan yarı yapılandırılmış görüşmelere dayanmaktadır. Araştırma sonucuna göre Müslüman kadınların böyle bir evliliğe karar vermelerindeki öncelikli sebep ‘aşk’tır. Katılımcılar, birçok evlilikle olduğu gibi, aşık oldukları ve hayatlarının geri kalanını birlikte geçirmek istedikleri için gayrimüslim erkeklerle evlenmeye karar vermişlerdir. Bununla beraber, aileden ayrı yaşıyor olmak Müslüman kadınlar için evliliğe karar vermede süreci kolaylaştırıcı, üzerlerindeki aile baskısını azaltıcı bir unsur olmuştur. Müslüman ailelerden bir kısmı karma evliliğine karşı destekleyici bir tavır gösterseler de katılımcıların çoğunun ailesi kızlarının farklı dine mensup bir erkekle evlenmesine karşı olumsuz bir tutum sergilemiştir. Ailelerin bu tutumunda din farklılığı, kültür farklılığı, toplumsal baskı ve kişisel kaygılar önemli rol oynamıştır.  Gayri müslim aileler ise oğullarının Müslüman bir kızla evlenmesine olumsuz baksalar dahi, nihai kararı oğullarına bırakarak çekimser kalmışlardır. Bununla beraber hem Müslüman hem de gayri müslim ailelerin çocuklarının evlilikleri konusunda ortak endişeleri evliliklerinde dini inançları konusunda baskı görme yahut da din değiştirmeye zorlanma ihtimalleridir.
Yazar isimleri: ['Ayşe ELMALI KARAKAYA']
Yayın Yılı: 31 Ekim 2022
Dergi ismi: Bilimname
Yayın sayfa url: https://dergipark.org.tr/tr/pub/bilimname/issue/73035/1126529
Yayın pdf linki: https://dergipark.org.tr/tr/download/article-file/2468892
