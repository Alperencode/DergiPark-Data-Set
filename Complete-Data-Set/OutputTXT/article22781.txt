Makale Başlığı: Dilaltı metilkobalamin spreyin çocuklardaki etkinliği, dozu ve veriliş sıklığı: tek merkez deneyimi
Özet: Giriş: Vitamin B12 eksikliğinin tedavisi, hematolojik ve nörolojik sonuçları nedeniyle çok önemlidir. Dilaltı metilkobalamin, kolay uygulama, güvenilir ve ucuz bir tedavidir. Çocuklarda, değişik doz, uygulama ve tedavi süreleri bildirilmiştir. Bu çalışmanın amacı, metil kobalaminin etkinliğini, doz ayarlamasını ve etkinliğini devam ettirebilirliğini araştırmaktır. Yöntemler: Bu retrospektif çalışmaya, Ocak 2020-Ocak 2021 tarihleri arasında bir çocuk hematoloji-onkoloji polikliniğinde Vitamin B12 eksikliği tanısı almış on yedi hasta (3 ay-17 yaş) dahil edildi. Bir yaş altına 500 mikrogram, 1 yaş ve üzerine 1000 mikrogram dilaltı metilkobalamin sprey, ilk hafta her gün, sonraki yedi hafta iki günde bir uygulandı. Serum vitamin B12 ve hemoglobin değerleri tanıda, tedavinin ikinci, altıncı ve onikinci aylarında alındı. Tanıdaki ve ikinci aydaki Vitamin B12 ve hemoglobin değerleri karşılaştırıldı. Bulgular: İki ay dilatı metilkobalamin tedavisi sonrasında, vitamin B12 düzeyinde anlamlı artış gözlendi (p=0,008), oniki aylık izlemde serum vitamin B12 düzeyi normal değerlerini korudu. Tedavinin ikinci ayında, hemoglobin değerleri yükselme eğiliminde idi. Ancak, bu fark istatistiksel anlamlı bulunmadı (p=0.22). Sonuç: Çocuklarda Vitamin B12 eksikliği tedavisinde metilkobalaminin dozu ve tedavi süresi konusunda fikir birliği bulunmamaktadır. Biz bu çalışmada, nutrisyonel B12 eksikliği bulunan çocuklarda 1 yaş altı çocuklarda 500 mikrogram, 1 yaş ve üzeri için 1000 mikrogramın iki aylık tedavi ile etkin ve güvenilir olduğunu bildirmekteyiz.
Yazar isimleri: ['Hatice Mine ÇAKMAK', 'Yaşar BİLDİRİCİ']
Yayın Yılı: 30 Kasım 2022
Dergi ismi: Eskisehir Medical Journal
Yayın sayfa url: https://dergipark.org.tr/tr/pub/eskisehirmedj/issue/72297/1109838
Yayın pdf linki: https://dergipark.org.tr/tr/download/article-file/2400633
