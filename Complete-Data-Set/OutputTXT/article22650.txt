Makale Başlığı: Ateist Sitelerin ve Sosyal Medya Hesaplarının Hz. Peygamber Algısı ve Hz. Peygamber’e Yönelttikleri Eleştiriler
Özet: Modern dünyada en çok kullanılan iletişim araçlarından olan internet siteleri ve sosyal medya uygulamalarında ateistler de boy göstermekte, inanç karşıtı iddialarını ortaya koymaktadırlar. Ateistler internet siteleri ve sosyal medya araçları gibi platformlarda kimliklerini açığa vurarak felsefî görüşlerinin tutarlılıkları, dinî inancın rasyonel olmadığı ve Tanrı’nın var olmadığı gibi başlıkları savunmaktadırlar. Özellikle teistlerin argümanlarına karşı Tanrı’nın varlığına dair reddiyelere ek olarak genelde dinlere hasseten de İslâm dinine yönelmektedirler. Onlar Hz. Peygamber’in peygamberliğine eleştiriler ileri sürmeden önce vahyi bir bilgi kaynağı olarak kabul etmemekte, vahiy bilgisinin sübjektif olduğunu iddia ederek Hz. Muhammed’in hayatına odaklanmış, onun peygamber olmadığı tezinden yola çıkarak İslâm’ın geçerliliğini sorgulamaya çalışmışlardır. Ateistler Hz. Muhammed’in peygamberliğini eleştirirken onun tarihte yaşamış gerçek bir şahsiyet olmadığını, Hz. Peygamber’in ve bütün peygamberlik iddiasında bulunanların psikolojik rahatsızlığı bulunan insanlar olduğunu ileri sürmüşlerdir. Kurân’ı Hz. Muhammed’in yazdığı iddiası ise onların en cüretkâr iddialarından birisidir. Hz. Peygamber’in öğretmenleri veya yardımcılarının bulunduğu, etrafındaki kişi ve kültürlerden faydalandığı, aslında okuma-yazma bildiği tezlerini işlemektedirler. Hz. Muhammed’in hadisleri de ateistler için bilgi değeri taşımamakta ve hadislerinin Kur’ân ayetleriyle çatıştığı iddia edilmektedir. Peygamberimizin özel hayatı, eşleri ve ölümü de ateistlerin eleştirileri arasındadır. Biz çalışmamızda ateistlerin internet sitelerinde ve sosyal medya hesaplarında dile getirdikleri Hz. Peygamber algısını, eleştirilerinde öne çıkan hususları ve İslâm tarihini ne şekilde yorumladıklarını ele aldık. Öne çıkan hâsılada Hz. Peygamber hayattayken müşriklerin Kur’ân tarafından cevaplanan iddia ve eleştirilerini günümüzde sosyal medyada ve internet sitelerinde ateistlerin gündeme taşıdığı görülmektedir.
Yazar isimleri: ['Saliha VİDİNLİOĞLU', 'Hülya TERZİOĞLU']
Yayın Yılı: 20 Ekim 2022
Dergi ismi: Din Sosyolojisi Araştırmaları
Yayın sayfa url: https://dergipark.org.tr/tr/pub/disar/issue/73103/1176956
Yayın pdf linki: https://dergipark.org.tr/tr/download/article-file/2657562
