Makale Başlığı: SÜREÇ ODAKLI DEĞERLENDİRME TASARIMININ ANALİTİK TEMELLİ PERFORMANSA GÖRE DEĞERLENDİRMESİ
Özet: Bu araştırmanın amacı, COVID sonrası dönemde eğitimde dijital dönüşümün niteliğini artırmaya katkı sağlamak için, değerlendirmenin sürece yayıldığı bir çevrimiçi derste analitik temelli öğrenme performansı farklı olan grupların, ara sınav ve final performansını, e-değerlendirme tasarımı algısını ve genel öğrenme deneyimini incelemektir. Araştırmada öğrenme analitiği süreci yürütülmüş olup, betimleyici analitik yöntemi kullanılmıştır. Bu süreç ara sınava kadar ve finale kadar olan dönemlerde öğrenme performansı ile ilişkilendirilebilecek metriklerinin toplanmasını ve analiz edilmesini içermektedir. Çalışma grubu uzaktan eğitim programlarına kayıtlı olup Bilgi ve İletişim Teknolojileri dersini alan 285 öğrenciden oluşmaktadır. Veriler her konu için ön test, MOODLE içerisinde öğrenci izleme araçları (canlı derse katılım, çevrimiçi çalışma süresi, etkinlik tamamlama yüzdesi, öğrenme kaynaklarına erişim), e-değerlendirme tasarımı algısı ve genel öğrenme deneyimi boyutlarının kullanıldığı e-değerlendirme ölçeği ve çevrimiçi sınav (ara ve final) aracılığıyla toplanmıştır. Analitik temelli öğrenme performansını betimleyebilmek için kümeleme analizi (k-means ve hiyerarşik) kullanılmıştır. Kümelere göre ara sınav ve final performansı, e-değerlendirme tasarımı algısı ve genel öğrenme deneyimleri arasında farklılık t-testi ile analiz edilmiştir. Sonuç olarak, analitikler bakımından yüksek performans gösteren öğrencilerin akademik başarılarının daha yüksek olduğu bulunmuştur. Fakat, kurumların uzaktan eğitime ilişkin yönetmeliklerindeki sınırlılıklar nedeni ile adil bir değerlendirme sürecinin garanti edilemeyeceği tartışılmaktadır. Bu doğrultuda başarı ölçütlerinin daha iyi nasıl belirlenebileceğine odaklanılarak öğrenme performansını daha nitelikli ortaya koyabilecek uygulama örneklerinin çoğaltılması faydalı olabilir.
Yazar isimleri: ['Denizer YILDIRIM']
Yayın Yılı: 30 Temmuz 2022
Dergi ismi: Eğitim Teknolojisi Kuram ve Uygulama
Yayın sayfa url: https://dergipark.org.tr/tr/pub/etku/issue/71546/1062731
Yayın pdf linki: https://dergipark.org.tr/tr/download/article-file/2211662
