Makale Başlığı: Günümüz Türk Hikâyesinde Mülteci Konusu ve Cihan Aktaş’ın Fotoğrafta Ayrı Duran Hikâye Kitabında Mülteciler
Özet: Mülteci kavramının hukukta özel bir anlamı vardır. Ancak günlük hayatta, ülkesinden başka bir ülkeye zorunlu olarak göç etmiş kişiler mülteci olarak adlandırıldığı görülür. Mülteci konusu Türkiye’de son yıllarda gündemde olan bir konudur. Bunda, 2013’te başlayan Suriye iç savaşı sonrası yüzbinlerce Suriyelinin Türkiye’ye sığınması etkili olmuştur.  Mültecilerle ilgili devlet kurumları, sivil toplum örgütleri ve bireysel olarak insanlar pek çok şey yapmaktadır.  Muhatabı insan olan edebiyat da mültecileri konu edinir. Günümüz Türk hikâyecileri mülteciler konusunda hikâyeler yazmaktadırlar. Mesela, Yıldız Ramazanoğlu, Fatma Barbarosoğlu, Mukadder Gemici, Abdullah Harmancı, Cemal Şakar’ın mültecileri konu alan hikâyeleri vardır. Mültecileri konu edinen yazarlardan biri de Cihan Aktaş’tır.  Cihan Aktaş, farklı hikâye kitaplarında, ülkelerinden başka bir ülkeye giden kişileri anlatır. Bu kişilerden bir kısmı ülkelerindeki zor şartlar nedeniyle zorunlu olarak göç etmiş kişilerdir. Cihan Aktaş’ın 2017 yılında yayımlanan Fotoğrafta Ayrı Duran adlı hikâye kitabı özel bir kitaptır. Kitaptaki bütün hikâyelerin konusu mültecilerdir. Kitapta on dört hikâye yer almaktadır. Daha önceki kitaplarında göç eden Türkleri, İranlıları, Afganları, Gürcüleri, Özbekleri vb. hikâyelerinde anlatan Cihan Aktaş, Fotoğrafta Ayrı Duran’da Suriyeli göçmenleri, mültecileri konu edinir. Bu çalışmada önce çok genel olarak günümüz Türk hikâyesinde mülteciler konusu üzerinde durulmuştur. Ardından Cihan Ataş’ın Fotoğrafta Ayrı Duran hikâye kitabında mülteci konusunu ele alışı değerlendirilmiştir. Genel bir bakışla Aktaş, Suriyeli mültecilerin savaş öncesi ve savaşta Suriye’de yaşadıklarını, ülkelerini terk ederek sığındıkları ülkelerdeki (bu ülke genelde Türkiye’dir) hayatlarını anlatır. Hikâyelerde dikkat çeken en önemli özelliklerden biri yazarın Suriyeli mültecileri, onları anlamaya çalışan, onlar için bir şeyler yapmak isteyen yerli insanların hikâyeleriyle birlikte anlatmasıdır.
Yazar isimleri: ['Alpay Doğan YILDIZ']
Yayın Yılı: 28 Ekim 2022
Dergi ismi: Mavi Atlas
Yayın sayfa url: https://dergipark.org.tr/tr/pub/gumusmaviatlas/issue/73222/1127860
Yayın pdf linki: https://dergipark.org.tr/tr/download/article-file/2474375
