Makale Başlığı: HİKMET BAYUR'UN NAZARINDAN KEMALİZM
Özet: Kemalizm, Mustafa Kemal’in görüşleri ve uygulamalarından teşekkül eden bir cereyandır. 1930’ların başlarında da bu cereyan ete kemiğe bürünmeye başlar. Kemalizm’den önce “Kemalist” tabiri de Mustafa Kemal’in muhitini belirleyen bir tanımlama olmuştur. Bazı kaynaklar da Millî Mücadele hareketini “Kemalist bir hareket” olarak adlandırmıştır. Biri, “ideolojik bir kimlik” üzerine inşa edilirken, diğeri bunun haricinde, daha çok şahıs etrafında halkalanan bir “muhit” görünümündedir. Neticede her ikisinin merkezinde “Mustafa Kemal” vardır. Kemalizm, tarihsel bir zeminde Mustafa Kemal’in düşüncelerine bir “merbutiyet” olarak belirmiştir. Mustafa Kemal’in yakın çevresinde bulunan şahıslar da bu bağlılıklarını Kemalizm fikrî içinde canlı tutmuşlardır. Bu şahıslardan biri de Mustafa Kemal’in iki defa Genel Sekreterliğini yapmış olan Hikmet Bayur’dur. Millî Mücadele yıllarından başlayan bu yakınlık, Mustafa Kemal’in ölümüne kadar devam etmiş, sonra da fikrî bir bağlılık olarak varlığını sürdürmüştür. Bayur, Mustafa Kemal’in yaşamında birçok hadiseye tanıklık etmiş, bunlardan bazılarını da makalelerinde aktarmıştır. Bayur, sonraki yıllarında Mustafa Kemal’in fikir ve görüşlerinden hiç ayrılmamış ve onun getirdiği kazanımların da savunucusu olmuştur. 1950’li yıllarda çıkmaya başlayan “İnkılâp Gençliği” dergisinde Mustafa Kemal ve Kemalizme dair fikirlerini dile getirmiştir. Bayur’un nazarından Kemalizm; getirdiği kazanımlarla mazinin “menfi” yüklerinden kurtulmanın, “yeni Türkiye”nin şekillenmesinin bir veçhesidir. Bu fikrîn taşıyıcılığı da belli teşekküllerle -Kadro Dergisi- sürdürülmüştür. Bayur, Mustafa Kemal ve Kemalizme olan koşulsuz bağlılığını her daim takdis etmiş, ömrünün sonuna kadar da bu bağlılıktan vazgeçmemiştir.
Yazar isimleri: ['İsmail ÇAKMAK', 'Hamit PEHLİVANLI']
Yayın Yılı: 30 Haziran 2022
Dergi ismi: Toplum ve Kültür Araştırmaları Dergisi
Yayın sayfa url: https://dergipark.org.tr/tr/pub/jscs/issue/70368/1092772
Yayın pdf linki: https://dergipark.org.tr/tr/download/article-file/2330154
