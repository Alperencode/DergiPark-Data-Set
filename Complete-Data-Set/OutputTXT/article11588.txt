Makale Başlığı: Tıp fakültesi öğrencilerinin depresyon, anksiyete, umutsuzluk ve endişe düzeylerinin belirlenmesi
Özet: Amaç: Tıp fakültesi öğrencilerinin depresyon, anksiyete, umutsuzluk ve endişe düzeylerini belirlemek. Yöntem: Araştırma Gaziantep’te bir tıp fakültesinde 1. (n=104), 2. (n=60) ve 3. (n=33) sınıfta bulunan 197 gönüllü öğrenci ile tamamlandı. Sosyodemografik bilgiler ile birlikte Beck depresyon, anksiyete ve umutsuzluk ölçekleri ile endişe şiddeti ölçeğinin yer aldığı 86 soruluk anket Google Forms’a yüklendi. Oluşturulan link sosyal ağlar ve birebir iletişimle paylaşılarak öğrencilerin anket formlarını doldurmaları sağlandı. Bulgular: Katılımcıların, ~%38’i erkek, ~%62’si kadındır. %97.5’i 18-24 yaş aralığındadır. Katılımcıların ~%53’ü dönem 1, %30.5’i dönem 2, ~%17’si dönem 3 öğrencisidir. Kadın ve erkek katılımcılara ait depresyon ve umutsuzluk ölçeği puanları arasında anlamlı bir fark saptanmış ve erkeklere ait puanların kadınlara oranla yüksek olduğu bulunmuştur (sırasıyla p=0.040, p=0.011). Anksiyete ve endişe puanları bakımından kadın ve erkekler arasında anlamlı bir fark saptanmamıştır (sırasıyla p=0.451, p=0.272). Yaş ve akademik yıl (sınıf) açısından ölçeklere ait puanlar arasında anlamlı bir fark gözlenmemiştir. Sınıf ve yaş bakımından ölçek puanlarının kategorik düzeyleri arasında anlamlı bir ilişki gözlenmemiştir. Cinsiyet açısından Beck depresyon ve anksiyete ölçek puanlarının kategorik düzeyleri arasında anlamlı bir ilişki gözlenmezken (sırasıyla p=0.067, p=0.065), Beck umutsuzluk ölçeği puanları erkeklerde anlamlı derecede yüksek bulunmuştur (p=0.032). Sonuç: Bulgularımız tıp fakültesi eğitimi alan erkek öğrencilerin aynı bölümdeki kadın öğrencilere göre depresyon, anksiyete ve umutsuzluk sorunları açısından riskli bir konumda olduğunu göstermektedir.
Yazar isimleri: ['Serkan GÜRGÜL', 'Fatma Betül ŞEKER']
Yayın Yılı: 31 Ağustos 2022
Dergi ismi: Mersin Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/mersinsbd/issue/71427/1111159
Yayın pdf linki: https://dergipark.org.tr/tr/download/article-file/2405951
