Makale Başlığı: İklim Değişikliği Etkilerinin Küresel Performans Göstergeleri Açısından Değerlendirilmesi
Özet: Birçok ülke küresel iklim değişikliğinin etkilerine farklı seviyelerde maruz kalmakta ve bu ülkelerin bazı sosyoekonomik ve çevresel faktörlere dayalı etkilenebilirlik seviyeleri değişiklik gösterebilmektedir. Özellikle bireyler, toplumlar ve ülkelerin iklim değişikliğinin etki ve risklerine ne kadar açık olduğu, etkilenebilirlik seviyeleri ve onlar için yüksek ya da düşük uyarlanabilir kapasitenin ne anlama geldiği ve yapılması gerekenlere dair bilgi ve farkındalık, temel yaşamsal faaliyetlerin devamlılığı için oldukça önemlidir. Bu nedenle bu derleme çalışmasında Asya, Avrupa, Afrika, Avustralasya, Kuzey, Orta ve Güney Amerika’nın yanı sıra küçük adalar ve kutup bölgeleri ile tüm bu bölgelerde yer alan ülkelerin iklim değişikliği risklerine karşı bu göstergeler dâhilinde mevcut durumları ve gelecek öngörüleri fiziki, coğrafi, sosyoekonomik ve demografik faktörler temelinde incelenmiş ve inceleme kapsamında çeşitli güncel indislere yer verilmiştir. Bu indisler hem küresel olarak hem de Türkiye açısından iklim değişikliği kaynaklı etkilenebilirlik ve risk değerlendirmesi, bu etki ve risklere maruziyet, dirençlilik ve uyarlanabilir kapasite düzeyleri açısından çeşitli yönleriyle ele alınmıştır. Çalışmadaki genel bulgular iklim değişikliği risklerinden en çok etkilenen ülkeler olarak iklim risklerine yüksek maruziyeti ve düşük kapasitesi nedeniyle Afrika ülkelerini işaret etmektedir. Diğer taraftan yüksek uyarlanabilir kapasitelerine bağlı olarak gelişmiş Avrupa ülkeleri, Amerika ve Kanada iklim risklerinden en az etkilenen yerler olarak görülmektedir. Bulgular ayrıca Türkiye’nin iklim risklerine maruziyetinin uyarlanabilir kapasitesinden daha fazla olması nedeniyle bu risklerden orta derecede etkileneceğine dikkat çekmektedir. Ancak, iklim değişikliğine bağlı gelecekte oluşabilecek güvenli su ve gıdaya erişim problemi ve etkilenebilirliği daha yüksek komşu ülkelerden Türkiye’ye kitlesel insan hareketi akışının artan nüfus baskısıyla bu etkilenebilirliği daha üst seviyeye taşıması beklenebilir.
Yazar isimleri: ['Burcu CALDA', 'Emre KUTLUĞ', 'Nazan AN', 'Levent KURNAZ']
Yayın Yılı: 30 Haziran 2022
Dergi ismi: Resilience
Yayın sayfa url: https://dergipark.org.tr/tr/pub/resilience/issue/68460/963460
Yayın pdf linki: https://dergipark.org.tr/tr/download/article-file/1863444
