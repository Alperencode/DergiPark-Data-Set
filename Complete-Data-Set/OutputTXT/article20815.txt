Makale Başlığı: Kral Davut ile Golyat İkonografisi Üzerine Karşılaştırmalı Bir Analiz
Özet: Samuel-I kitabındaki bilgilere göre genç bir çoban iken Filistiler ile İsrailoğulları arasındaki savaşa kendi istediğiyle dâhil olan Hz. Davut (M.Ö. 1010-940), İsrail halkına meydan okuyan iri cüsseli Golyat adındaki savaşçıya karşı çıkmıştır. Düşmanın saldırısını ustaca savuşturan genç Davut, elindeki sapanla alnının ortasından vurarak Golyat’ı önce yere sermiş ardından da onun üzerine çıkarak kılıçla başını kesmiştir. Meydan okuma vasıtasıyla gerçekleşen bu hadise Davut’un askeri ve siyasi kariyerini de başlatmıştır. Tasvir sanatları açısından özellikle Avrupa resminde çok geniş yer tutan bu ikonografik konu hem Tevrat hem de Kur’an-ı Kerim’de detaylı bir şekilde açıklanmaktadır. İki din arasındaki ortak ikonografik metni dikkatli bir şekilde analiz ettiğimizde tek farkın Hz. Davut yerine “Kral David” Golyat yerine de “Câlût” denmesiyle sınırlı olmadığı bir başka ifade ile kutsal anlatılardaki tek farkın “isim değişikliği” olmadığı görülür. Orta doğu kaynaklı iki dinin, aynı ikonografik metinleri farklı yorumlamasıyla başlayan değişimler, İslamiyet’in kutsal kişiliklerin tasvirini yasaklayan genel tutumu ve Hristiyanlığın bu konudaki “serbest” yaklaşımı sanat açısından konunun daha farklı bir zeminde ilerlemesine doğrudan olanak sağlamıştır. Biz de bu çalışmamızda semavi dinlerin kutsal olarak kabul ettiği ancak sadece İslamiyet’in “Peygamber” sıfatıyla benimsediği Hz. Davut’un tarih sahnesine çıkmasına sebep olan bir mücadeleyi ikonografik açıdan karşılaştırmalı bir şekilde ele alacağız. Çalışmamızın temel amacı Hz. Davut ve Golyat ikonografisinin dinler arasındaki metinsel farklılıkları ve bu farklılıkların sanatsal izdüşümlerini incelemektir.
Yazar isimleri: ['Akın TERCANLI']
Yayın Yılı: 30 Haziran 2022
Dergi ismi: Ortadoğu ve Göç
Yayın sayfa url: https://dergipark.org.tr/tr/pub/ortadoguvegoc/issue/71092/1118182
Yayın pdf linki: https://dergipark.org.tr/tr/download/article-file/2434487
