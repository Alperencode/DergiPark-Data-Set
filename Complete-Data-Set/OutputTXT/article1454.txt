Makale Başlığı: Sosyal Girişim/ci/lik Kapsamında Türkiye’deki Lisansüstü Tezlerin İncelenmesi: Bibliyometrik Analiz
Özet: Sosyal girişimcilik, sosyal sorunların çözümünde inovatif yollar kullanarak sosyal etki yaratma sürecidir. Yaratılan etki nihayetinde kalıcı ve köklü değişimleri sağlayan sosyal değer oluşturabilir.  Bu çalışmanın temel amacı,  ulusal alanyazında sosyal girişim, sosyal girişimci ve sosyal girişimcilik konularında bibliyometrik analiz biçiminde yapılan bütüncül bir çalışmayla karşılaşılmadığı gerekçesiyle, sosyal girişim/ci/lik konusunda yayımlanmış lisansüstü tezlerin bibliyometrik profilinin çıkarılmasıdır. Çalışma kapsamında Ulusal Tez Merkezi’nde sosyal girişim/ci/lik konusunda hazırlanmış tezler taranmış, 2008-2022 yılları arasında toplam 80 adet lisansüstü teze ulaşılmıştır. Tezler,  “yayın yılı”, “tez türü”, “üniversite”, “enstitü”, “anabilim dalı”, “anahtar kelimeler”, “yayın dili”, “araştırma konusu”, “araştırma türü”, “çalışma grubu/örneklem”, “veri toplama aracı” parametrelerine göre incelenmiştir. Araştırmadan elde edilen bulgulara göre en fazla tez 2019 yılında hazırlanmıştır. Bu alanda çoğunlukla yüksek lisans düzeyinde, Marmara Üniversitesi’nde, Sosyal Bilimler Enstitüsü’nde, İşletme Ana Bilim Dalı’nda ve Türkçe olarak çalışılmıştır. En çok çalışılan konular liderlik/kişilik özelliklerinin sosyal girişimcilikle ilişkisi ve sosyal etki/değer/gelişim/değişim konularıdır. En sık kullanılan anahtar kelime “sosyal girişimcilik”, en çok kullanılan örneklem ise sosyal girişimcilerdir. Tezlerde çoğunlukla nitel araştırma türü kullanılmıştır. En sık kullanılan veri toplama aracı ise ankettir. Bu çalışmanın konuyla ilgili alanyazına ve bu konuda çalışacak olan araştırmacılara katkı sağlaması beklenmektedir. Gelecek çalışmalarda sosyal girişim/ci/lik konusunda kitap, dergi, makale, bildiri gibi farklı veri tabanlarındaki çalışmaların da incelenerek karşılaştırma yapılması önerilmektedir.
Yazar isimleri: ['Gözde GENÇ']
Yayın Yılı: 30 Ağustos 2022
Dergi ismi: Anemon Muş Alparslan Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/anemon/issue/72306/1096694
Yayın pdf linki: https://dergipark.org.tr/tr/download/article-file/2345676
