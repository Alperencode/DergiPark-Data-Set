Makale Başlığı: Varikap Diyot Kullanarak 700 MHz-1800 MHz Frekans Aralığında Çalışan Adaptif Bant Geçiren Filtre Tasarımı
Özet: Kablosuz haberleşme sistemlerinde filtreler önemli yer tutmaktadır. Bu sebeple çalışma frekansına göre farklı fiziksel özelliklere sahip filtreler yaygın olarak tasarlanıp kullanılmaktadır. Geleneksel yöntemlerle hazırlanan filtrelerin fiziksel özelliği sabit olduğu için çalışma frekansları da sabit olmaktadır. Bu çalışmada RF/Mikrodalga bölgesi için mikroşerit adaptif filtre tasarımı gerçekleştirilmiştir. Hazırlanan filtrenin adaptifliği sayesinde, uygulanan besleme gerilimi değiştirilerek, filtrenin fiziksel özelliklerini değiştirmeden farklı frekanslarda çalışabilmesi sağlanmıştır. Filtrenin benzetim çalışmalarında Keysight Teknoloji’nin ürettiği ve bir RF/Mikrodalga devre tasarım ve benzetim programı olan ADS programı tercih edilmiştir. Filtrede alttaş malzeme olarak, piyasada FR4 olarak bilinen; kayıp tanjant değeri 0,035, dielektrik malzeme kalınlığı 1,6mm, dielektrik sabiti 4,3 olan taban malzemesi kullanılmıştır. Hazırlanan filtreye SMV 1249 varikap diyodu ilave edilmiştir. Diyodun uçlarına 0V ile 14V arasında farklı gerilimler uygulanmış ve her durum için S11 ve S21 parametreleri kaydedilmiştir. Devrenin ölçümleri ise Rohde & Schwarz FSH6 spektrum analizör ile gerçekleştirilmiştir. Hazırlanan mikroşerit filtrenin mevcut hali ile GSM frekanslarını da içeren 700MHz ile 1800 MHz arasında Band geçiren filtre olarak kullanılabileceği gözlenmiştir.
Yazar isimleri: ['Mahmut Ahmet GÖZEL', 'Mesud KAHRİMAN']
Yayın Yılı: 28 Haziran 2022
Dergi ismi: International Journal of Innovative Engineering Applications
Yayın sayfa url: https://dergipark.org.tr/tr/pub/ijiea/issue/70503/1007567
Yayın pdf linki: https://dergipark.org.tr/tr/download/article-file/2018548
