Makale Başlığı: Çevrimiçi Gazetecilikte Haber Üretim ve Tüketim Pratikleri: Platformlar Arası Bir İnceleme
Özet: Gazetecilikte devrimsel bir döneme işaret eden internet tabanlı teknolojiler, habercilikte yeni anlayışları ortaya çıkarmıştır. Haber medyasındaki bu değişim, yerleşik üretim ve tüketim biçimlerini etkilemiş, geleneksel ilişkileri ve anlayışları dönüştürmüştür. Genişleyen bilgi dağıtım kapasiteleri ve büyüyen, farklılaşan, özelleşen okur beklentileri, yeni iletişim teknolojilerini daha etkili biçimde kullanmayı gerektirmektedir. Okura ulaşmada ek kanal sağlayan sosyal medya platformları ve çevrimiçi ortamlar, hem haber üreticileri için yeni alanlar açmakta, hem de tüketiciler açısından geleneksel medyadan farklı kullanım kalıpları ortaya çıkarmaktadır. Çalışmanın amacı, alternatif bir alan olarak farklı sosyal medya platformlarında haber üretimi, dağıtımı ve tüketimindeki eğilimleri araştırmaktır. Çalışmada Telegram’ın, kamuoyu oluşturulmasında, etkileşimin artırılmasında ve gazetecilerin kendi markalarını yaratmasında alternatif bir mecra olduğu varsayımından hareketle, Twitter, Instagram ve Telegram platformları ele alınmış, habercilik bağlamında içerik üretim, dağıtım ve tüketim biçimleri incelenmiştir. Bu bağlamda daha çok haber paylaşım uygulaması olarak işlev gören Twitter, son yıllarda popülaritesi artan Instagram ile bot ve kanal oluşturma özellikleriyle ön plana çıkan Telegram uygulamaları karşılaştırmalı olarak değerlendirilmiştir. Araştırmanın örneklemini oluşturan Cia Medya Telegram kanalı, Cia Haber Instagram sayfası ve Cia Haber Twitter sayfasında yer alan paylaşımlar içerik analizi yöntemiyle incelenmiş; Telegram platformunun içerik üretiminde, dağıtımında ve etkileşimin sağlanmasında daha aktif kullanıldığı sonucuna varılmıştır.
Yazar isimleri: ['Gülhanım KARAOĞLU']
Yayın Yılı: 29 Ağustos 2022
Dergi ismi: Selçuk Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/susbed/issue/72364/1102932
Yayın pdf linki: https://dergipark.org.tr/tr/download/article-file/2372109
