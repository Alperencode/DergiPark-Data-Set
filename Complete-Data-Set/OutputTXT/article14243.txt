Makale Başlığı: ŞİDDET KAVRAMI ÜZERİNE NİTEL BİR ARAŞTIRMA: BURDUR MEHMET AKİF ERSOY ÜNİVERSİTESİ ÖĞRENCİLERİ ÖRNEĞİ
Özet: Şiddet konusu, geniş perspektifte birçok disiplini, özellikle insanlığı bütünüyle ilgilendiren konulardan biridir. Konu, günümüzde bir sosyal problem olarak görülmekte ve çözüm önerileri konusunda, farklı disiplinler hem teorik hem de uygulamalı çalışmalar yapmaktadır. Şiddetin çözümünün; doğduğu kaynak olan insan aracılığıyla bulunmaya çalışılması konunun daha gerçekçi olarak ele alınmasına kaynaklık edebilecektir. Ancak içeriği şiddet olan özellikle uygulamalı çalışmalarda; şiddet faillerinden doğru ve gerçekçi cevaplar alabilmek konusunda çeşitli sorunlar yaşanabilmektedir. Özellikle fiziksel şiddet dışında kalan şiddet türleri konusunda faillerden ziyade mağdurların da farkındalığının ne derece gelişmiş olduğu araştırılması gereken konulardan biridir. Bu araştırmanın amacı, üniversite öğrencilerinin maruz kaldıkları ya da şahit oldukları şiddet olaylarının bir değerlendirilmesinin yapılmasıdır. Şiddetin herhangi bir türü ile karşılaşmış yetişkin birer birey olarak kabul edilen öğrencilerin, şiddet kavramını nasıl yorumladıkları sahip oldukları sosyo-ekonomik ve sosyo-kültürel özellikler de dikkate alınarak incelenmiştir. Bu araştırmada nitel araştırma yöntemlerinden durum çalışması (case study) kullanılmıştır. Burdur Mehmet Akif Ersoy Üniversitesi’nde eğitim görmekte olan ve şiddet öyküleri olduğunu beyan eden öğrencilerle yarı yapılandırılmış görüşme formu kullanılarak görüşmeler gerçekleştirilmiştir. Görüşülen kişilere ulaşmak için, kartopu örneklem yöntemi kullanılmıştır. Araştırma sonucunda, şiddetin azaltılabilmesi için bu konuda eğitimlerin, bireylerin erken gelişim dönemlerinden itibaren verilmesi ve bütüncül bir anlayışla toplumun tüm fertlerine erişilebilir destek hizmetlerinin sunulması gerektiğine ulaşılmıştır.
Yazar isimleri: ['Canan GÖNÜLLÜ']
Yayın Yılı: 30 Ekim 2022
Dergi ismi: Sosyoloji Araştırmaları Dergisi
Yayın sayfa url: https://dergipark.org.tr/tr/pub/sosars/issue/73272/1196606
Yayın pdf linki: https://dergipark.org.tr/tr/download/article-file/2739192
