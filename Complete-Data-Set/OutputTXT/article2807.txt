Makale Başlığı: Odun Sirkesinin Tarımda Kullanımı
Özet: Farklı disiplinlerden bilim insanlarının pirolignöz asit olarak da tanımladığı odun sirkesi (OS), biyokütlenin pirolizi ile ortaya çıkan bir üründür. Biyokütlenin piroliz işlemi sırasında açığa çıkan buhar, gaz ve dumanın damıtılması ile oluşan sıvının dinlendirilmesi ve bir süre bekletilmesi sonrasında oluşan üç katmanlı oluşumun orta katmanına OS denilmektedir. Odun sirkesinin bileşimi biyokömür üretiminde kullanılan biyokütlenin çeşidi ve piroliz koşullarına bağlı olarak önemli oranda değişmektedir. Bununla birlikte, sıvı haldeki odun sirkesinde su oranı %80-%90 arasında değişmektedir. Sudan sonra en baskın bileşen asetik asit (30.45-70.60 mg mL-1) olup bunu diğer asitler, alkoller, fenoller, esterler, karbonil, furanlar ve diğer organik bileşenler takip etmektedir. Bileşiminden de kolayca anlaşılacağı gibi OS’un pH’sı 2-4 arasında, özgül ağırlığı 1.005-1.016 g mL-1 ve çözünmüş katran içeriğinin %0.23-%0.89 arasında değiştiği rapor edilmiştir. Toprağa organik madde ve besin elementi sağladığından dolayı, toprağın kalitesinin artmasına katkı sağladığı bunun yanında, çeşitli hastalık ve zararlılar ile mücadelede etkili olduğu, tohumların çimlenmesine yardımcı olduğu, bitki büyüme ve verim parametrelerine katkıda bulunduğu ve meyve kalitesini iyileştirdiği bildilmiştir. Özellikle alkalin topraklarda, pH’nın düşmesine yardımcı olarak besin elementlerinin yarayışlılığını arttırdığı da bilinmektedir. İçerdiği organik bileşenler sayesinde toprağın agregatlaşmasını arttırması ve toprakta bulunan mikroorganizmaların yaşamlarını da olumlu etkilemesi beklenmektedir. Yukarıda özet olarak belirtilen faydaları, bu ürünün gelecekte tarımsal üretim sistemlerinde yaygın bir şekilde kullanılabileceğine işaret etmektedir. Bu kapsamda OS, atıkların çevreye dost bir ürüne dönüşmesini sağlayacak faydalı bir üründür.
Yazar isimleri: ['Murat BİROL', 'Elif GÜNAL']
Yayın Yılı: 30 Haziran 2022
Dergi ismi: Bilecik Şeyh Edebali Üniversitesi Fen Bilimleri Dergisi
Yayın sayfa url: https://dergipark.org.tr/tr/pub/bseufbd/issue/70447/1004736
Yayın pdf linki: https://dergipark.org.tr/tr/download/article-file/2009773
