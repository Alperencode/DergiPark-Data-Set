Makale Başlığı: Yeşil Kamu Alımları Farkındalığı: İzmir Büyükşehir Belediyesi Örneği
Özet: Yeşil kamu alımları sürdürülebilir kalkınma hedeflerine ulaşılması bakımından doğrudan ve/veya dolaylı olarak yardımcı olabilecek politika araçlarından biridir ancak küresel ölçekte yeterli düzeyde kabul görmemiştir. Hâlbuki yeşil kamu alımları başta çevresel konular olmak üzere sosyal, ekonomik ve politik alanlarda önemli bir etki yaratma potansiyeline sahiptir. Üstelik yeşil kamu alımlarının yaratacağı olumlu etkiler “eğer böyle olsaydı” tarzı bir temenni ve/veya ihtimalin çok daha ötesinde bir anlam taşımaktadır. Mevcut koşullar içerisinde bile bazı ülkeler tarafından hayata geçirilen birtakım girişimler yeşil kamu alımlarının faydalarını gözler önüne sermektedir. Bu çalışmada, Türkiye’deki yerel yönetim birimlerinden biri olan İzmir Büyükşehir Belediyesi Su ve Kanalizasyon İdaresi Genel Müdürlüğü (Alt birim olarak Hizmet ve Yapım İşleri Şube Müdürlüğü ve Mal Alım İhaleleri Şube Müdürlüğü) çalışanlarının yeşil kamu alımları sürecine ilişkin bilgi düzeyleri ve farkındalıklarının yanı sıra bahse konu alımlar çerçevesinde kurumlarını nasıl değerlendirdikleri de analiz edilmiştir. Söz konusu analizi yapabilmek için çeşitli sorular hazırlanmış ve bu sorular toplam 25 katılımcıya yöneltilmiştir. Yarı yapılandırılmış görüşme tekniğinin kullanıldığı ve katılımcılara 25 sorunun yöneltildiği bu çalışmada, katılımcıların çoğunun yeşil kamu alımları kavramından haberdar olmadıkları sonucuna ulaşılmıştır.
Yazar isimleri: ['Sabriye AK KURAN', 'Halil İbrahim AKDENİZ']
Yayın Yılı: 14 Kasım 2022
Dergi ismi: İDEALKENT
Yayın sayfa url: https://dergipark.org.tr/tr/pub/idealkent/issue/72507/1125277
Yayın pdf linki: https://dergipark.org.tr/tr/download/article-file/2463511
