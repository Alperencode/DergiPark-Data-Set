Makale Başlığı: Bilişsel Esneklik, Depresif Belirtilerle Nasıl İlişkilendirilir? Duygu Düzenleme Güçlüğü ve Problem Çözmeyi İçeren Çoklu Bir Aracılık Modeli
Özet: Depresyonun bilişsel-davranışçı modeline göre, düşünce süreçlerindeki katılık, olumsuz duyguların ve davranışsal sorunların artmasını tetiklemekte ve depresif belirtilerin artışına neden olmaktadır. Önceki çalışmalar ampirik olarak bilişsel esnekliğin duygu düzenlemedeki güçlükler, yetersiz problem çözme becerisi ve depresif belirtilerle negatif yönde ilişkili olduğunu göstermiştir. Alanyazında bu değişkenleri birlikte inceleyen bir araştırma bulunmadığından, bu araştırma bu değişkenler arasındaki ilişkileri incelemeyi ve duygu düzenleme ve problem çözmenin bilişsel esneklik ile depresif belirtiler arasındaki aracılık etkisini çoklu aracılık modeli ile test etmeyi amaçlamaktadır. 275 lisans öğrencisinin yer aldığı araştırmada; veri toplama araçları olarak, Bilişsel Esneklik Envanteri, Duygu Düzenlemede Güçlükler Ölçeği, Problem Çözme Envanteri ve Beck Depresyon Envanteri kullanılmıştır. Sonuçlara göre, daha yüksek bilişsel esneklik seviyeleri, daha düşük depresyon, yetersiz problem çözme ve duygu düzenleme güçlüğü ile anlamlı şekilde ilişkili bulunmuştur. Ayrıca bilişsel esneklik ile depresif belirtiler arasındaki ilişkide duygu düzenleme güçlüğünün aracılık etkisi de anlamlıdır. Ancak yetersiz problem çözmenin, bu ilişkide anlamlı bir aracı rolünün olmadığı saptanmıştır. Önceki bulgularla uyumlu olarak mevcut araştırmanın bulguları, duygu düzenleme güçlüğünün ve bilişsel esnekliğin depresif belirtilerin ortaya çıkışındaki önemini desteklemektedir. Ayrıca sonuçlar, bilişsel esneklik ve duygu düzenlemeyi ele alan farklı terapi yaklaşımlarının (örneğin, bilişsel-davranışçı terapi, kabul ve kararlılık terapisi ve duygu odaklı terapi) depresif belirtileri etkili bir şekilde azaltabileceğine yönelik kanıtlar da sunmaktadır.
Yazar isimleri: ['Servet KAÇAR BAŞARAN', 'Ceren GÖKDAĞ', 'Zeynep ERDOĞAN YILDIRIM']
Yayın Yılı: 30 Haziran 2022
Dergi ismi: Yaşam Becerileri Psikoloji Dergisi
Yayın sayfa url: https://dergipark.org.tr/tr/pub/ybpd/issue/70346/1110174
Yayın pdf linki: https://dergipark.org.tr/tr/download/article-file/2402142
