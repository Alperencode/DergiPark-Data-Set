Makale Başlığı: Farklı Hayvanların Sütlerinde Alfa S1-Kazein, Beta-Laktoglobulin, Bazı Biyokimyasal ve Mineral Düzeylerinin Belirlenmesi
Özet: Bu çalışmada Samsun'da yetiştirilen inek, manda, koyun ve keçilerden elde edilen çiğ süt örneklerinde α-S1-kazein ve β-laktoglobulin düzeyleri ile bazı biyokimyasal ve mineral değerlerinin araştırılması amaçlandı. Çalışma materyalini Samsun ili Bafra ilçesindeki bir çiftlikten sağım sonrası inek, manda, koyun ve keçilerden alınan 40 adet çiğ süt oluşturdu. Süt serumundaki α -S1-kazein ve β -laktoglobulin seviyeleri ELISA test kitleri kullanılarak belirlendi. Spektrofotometrik otoanalizör kullanılarak kalsiyum (Ca), magnezyum (Mg), demir (Fe), çinko (Zn), total protein (TP), albümin (ALB), total kolesterol (TC) ve trigliserit (TG) seviyeleri ölçüldü. Koyun sütü TP, ALB, GLO, TC seviyeleri diğer süt örneklerinden anlamlı derecede yüksek bulundu. En yüksek TP düzeyinin koyun sütünde olduğu, bunu sırasıyla manda, keçi ve inek sütünde olduğu belirlendi. Keçi sütünde TG düzeyinin diğer süt örneklerine göre anlamlı derecede yüksek olduğu (P<0.05), bunu sırasıyla manda, koyun ve inek sütlerinin izlediği (P>0.05) belirlendi. Koyun sütünün diğer süt örneklerinden daha fazla Ca, Mg, Fe, Zn içerdiği ve toplam mineral içeriğinin diğer süt örneklerinden daha zengin olduğu belirlendi. Keçi ve inek sütünün mineral içeriği benzer bulundu, inek sütündeki Zn minerali biraz daha fazla bulundu. Keçi sütü örneklerinde α -S1-kazein ve β -laktoglobulin seviyeleri diğer süt örneklerine göre daha düşük bulundu. Keçi sütündeki α-S1-kazein ve β-laktoglobulin düzeylerinin diğer süt örneklerine (inek, koyun ve manda) göre daha düşük olduğu ve süt alerjisi olanlara önerilebileceği sonucuna varıldı.
Yazar isimleri: ['Tuğçe Ayşen ŞENSOY', 'Gülay ÇİFTCİ']
Yayın Yılı: 15 Mayıs 2022
Dergi ismi: Harran Üniversitesi Veteriner Fakültesi Dergisi
Yayın sayfa url: https://dergipark.org.tr/tr/pub/huvfd/issue/69895/1035957
Yayın pdf linki: https://dergipark.org.tr/tr/download/article-file/2129579
