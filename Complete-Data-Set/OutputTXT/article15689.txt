Makale Başlığı: DESTEK EĞİTİM ODALARINDA DERS VEREN ÖĞRETMENLERİN KAYNAŞTIRMA ÖĞRENCİLERİNE YÖNELİK KULLANILAN MATERYAL VE TEKNOLOJİK ALETLERİN TEMİNİNE İLİŞKİN GÖRÜŞLERİNİN İNCELENMESİ
Özet: Eğitimde fırsat eşitliğine en çok ihtiyaç duyan kesim özel gereksinimli öğrencilerdir. Destek eğitim odalarında ders veren öğretmenlerin kaynaştırma öğrencilerine yönelik görüşlerinin incelenmesi hususunda yapılmış olan çalışmalarda nispeten genel hususların dikkate alındığı özellikle yardımcı kaynakların temini hususunda yapılmış çalışmaların oldukça sınırlı olduğu görülmüştür. Dolayısıyla, bu araştırma; destek eğitim odalarında ders veren öğretmenlerin materyal ve teknolojik aletlerin teminine ilişkin görüşlerini belirlemek amacıyla yapılmıştır. Bu amaç doğrultusunda; yardımcı kaynaklar, güncel kaynaklardan oluşması,öğrencilerin bireysel ihtiyaçlarını karşılayacak düzeyde olması, hangi tür materyaller, dokümanlar, araç-gereçlerden oluşması gerektiği, kaynaştırma öğrencilerinin bireysel özelliklerinin dikkate alınması, kaynaştırma öğrencisinin bireysel akademik başarısını artırması, kaynaştırma öğrencisinin özgüvenini ve benlik algısını güçlendirmesi, kullanımının avantaj/dezavantaj durumları ise araştırmanın alt amaçları olarak belirlenmiştir. Araştırmada nitel araştırma yöntemlerinden biri olan Yarı Yapılandırılmış Görüşme Yöntemi kullanılmıştır. Araştırma 2019-2020 eğitim-öğretim yılında Sivas, Ankara ve Gaziantep illerine bağlı ilkokul ve ortaokullarda görev yapan 20 öğretmen ile gerçekleştirilmiştir. Bu araştırmada veriler araştırmacılar tarafından geliştirilen ‘‘Yarı Yapılandırılmış Görüşme Formu’’ ile elde edilmiştir. Geliştirilen yarı yapılandırılmış görüşme formu uzman görüşü alınarak tekrar yapılandırılmış ardından pilot uygulaması gerçekleştirilmiştir. Araştırma için toplanan veriler İçerik Analizi Tekniği ile analiz edilmiştir. Araştırmaya ilişkin; destek eğitim odalarının genelinde yardımcı kaynak, donanım ve materyal eksiği bulunduğu öte yandan destek eğitim odası uygulamasının öğrencilere akademik ve sosyal gelişim açısından olumlu katkı sağladığı sonuçlarına ulaşılmıştır.
Yazar isimleri: ['Hakan SARI', 'Emine SEÇİL KARAMUKLU']
Yayın Yılı: 30 Aralık 2021
Dergi ismi: Turkish Special Education Journal: International
Yayın sayfa url: https://dergipark.org.tr/tr/pub/tseji/issue/67609/1037124
Yayın pdf linki: https://dergipark.org.tr/tr/download/article-file/2134279
