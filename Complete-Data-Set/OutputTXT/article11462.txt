Makale Başlığı: Limon, Portakal, Greyfurt ve Nar Meyvelerinin Kabuklarının Meloidogyne incognita (Kofoid and White, 1919) Chitwood, 1949'ya Karşı Kullanımı
Özet: Çalışmada limon, portakal, greyfurt ve nar meyvelerinin kabuklarının sulu ekstraktlarının tekli ve kombine uygulamalarının Meloidogyne incognita ikinci dönem larvalarına (L2) karşı öldürücü etkisi ile yumurtadan çıkışı baskılama üzerindeki nematostatik etkileri araştırılmıştır. Uygulamadan 24 saat sonra sadece nar ve sadece greyfurt meyve kabuğunun sulu ekstraktlarının L2 üzerindeki etkisi %50’nin üzerinde tespit edilirken, sadece portakal meyve kabuğu uygulaması (%41,5) sadece limon uygulamasından (%18,7) yüksek belirlenmiştir. Uygulamadan 24 saat sonra limon meyve kabuğu sulu ekstraktı’nın L2 üzerindeki öldürücü etkisi düşük bulunurken, 48 saat sonra %77,5 ölüm saptanmıştır. Kırk sekiz saat sonra, limon+nar, limon+greyfurt, portakal+nar, portakal+greyfurt ve nar+greyfurt meyve kabuğu sulu ekstrakt ikili uygulamalarında tüm L2’lerin öldüğü belirlenmiş ve öldürücü etkileri nematisit Velum (Fluopyram) ile benzer bulunmuştur. Tekli uygulamalarda yumurtadan çıkış üzerindeki en yüksek baskılama sadece greyfurt (%54,2) meyve kabuğu sulu ekstraktında belirlenmiştir. İkili uygulamaların tümünde yumurtadan çıkışı baskılama %57’nin üzerinde tespit edilmiştir. Nar+greyfurt (%90,7) meyve kabuğu sulu ekstrakt uygulamasının yumurtadan çıkışı baskılama yüzdesi ile Velum (%98,5) uygulaması arasında istatistiksel olarak anlamlı bir fark bulunamamıştır (P≥0.05). Bu sonuçlar limon, portakal, greyfurt ve nar meyve kabuğu sulu ekstrakt uygulamalarının nematisitlere iyi bir alternatif olduğunu desteklemektedir.
Yazar isimleri: ['Fatma Gül GÖZE ÖZDEMİR']
Yayın Yılı: 1 Aralık 2022
Dergi ismi: Mehmet Akif Ersoy Üniversitesi Fen Bilimleri Enstitüsü Dergisi
Yayın sayfa url: https://dergipark.org.tr/tr/pub/makufebed/issue/71318/1141675
Yayın pdf linki: https://dergipark.org.tr/tr/download/article-file/2529957
