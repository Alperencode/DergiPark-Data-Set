Makale Başlığı: Epizyotomi bakımında kullanılan lavanta yağı ve buz uygulamalarının epizyotomi ağrısına etkileri
Özet: Amaç: Bu çalışma, lavanta yağı ve buz uygulamalarının epizyotomi ağrısı ve yara iyileşmesi üzerine etkilerini araştırmak amacıyla yapılmıştır.Gereç ve Yöntem: Bu çalışma yarı randomize kontrollü araştırma türü olarak düzenlenmiştir. Nazilli Devlet Hastanesi doğum servisinde doğum yapan ve doğumda epizyotomi uygulanan, Görsel Analog Skala (VAS) değeri 3'ün üzerinde olan ve çalışmaya katılmayı kabul eden toplam 96 term gebe çalışmaya dahil edildi. Verilerin toplanmasında hasta bilgi formu, Görsel Analog Skala ve REEDA Ölçeği kullanıldı. Araştırma verileri sayı, yüzde, ki-kare testi, Kruskal Wallis testi, Mann-Whitney U testi, One-Way Anova testi, Tukey HD testi ve Wilcoxon Signed Ranks testi kullanılarak analiz edildi.Bulgular: Uygulama öncesi grupların ortalama VAS değerleri lavanta grubu için 7.90±0.92, buz grubu için 8.29±1.03 ve kontrol grubu için 8.00±1.00 idi. Ayrıca uygulama sonrası gruplar arasında VAS değerleri arasında istatistiksel olarak anlamlı fark olduğu (p<0.05) ve müdahale gruplarında ortalama VAS değerlerinin düştüğü (Lavanta grubu 6.84±1.08, buz grubu 5.70±1.53) bulundu). Uygulama öncesi gruplar arasında REEDA iyileşme puan ortalamaları arasında istatistiksel olarak anlamlı fark bulunmazken (p=0.912), uygulama sonrası müdahale grupları ve kontrol grubunun REEDA iyileşme puanlarında istatistiksel olarak anlamlı fark vardı (p= 0,000).Sonuç: Çalışmanın bulgularına göre doğum sonrası kullanılan lavanta yağı ve buz uygulamaları perine ağrısını azaltmakta ve yara iyileşmesini hızlandırmaktadır.
Yazar isimleri: []
Yayın Yılı: 12 Aralık 2022
Dergi ismi: Ege Tıp Dergisi
Yayın sayfa url: http://egetipdergisi.com.tr/tr/pub/issue/72611/1209135
Yayın pdf linki: https://dergipark.org.tr/tr/download/article-file/2790670
