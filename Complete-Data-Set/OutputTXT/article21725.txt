Makale Başlığı: Farelerde Sarı Kantaron  (Hypericum perforatum) Yağının  Yara İyileşme Üzerine Etkilerinin Araştırılması
Özet: Amaç: Sarı kantaron otu (Hypericum perforatum) yağı geleneksel yara tedavisinde sıkça kullanılan bitkisel ürünlerden biri olsa da kontrollü hayvan deneyleri ile etkisinin daha ayrıntılı incelenmesi gerekmektedir. Çalışmada sarı kantaron yağının farelerde eksizyonel tam katmanlı deri yarası iyileşmesi üzerine etkilerinin araştırılması amaçlanmıştır. Materyal ve Metot: Bu amaçla 6 haftalık, erkek, 15 adet BALB/c ırkı fare kullanıldı. Fareler, her grupta 5’er adet fare olacak şekilde sarı kantaron yağı, zeytinyağı ve fizyolojik tuzlu su grubu olarak 3 gruba ayrıldı. Genel anestezi altında her farenin sırt derisine eksizyonel tam katmanlı 6 adet deri yarası açıldı. Yaraların iyileşme süreçlerinin takip ve kayıt edilebilmesi için yara bölgelerinden düzenli olarak fotoğraf alındı ve görüntü işleme teknikleri ile yara alanının günlük küçülmesi 3’er gün ara ile izlendi. İyileşen yara dokuları 22. günde ELISA yöntemi ile hidroksiprolin ve total protein düzeyleri ölçüldü. Bulgular: Elde edilen veriler ile yapılan istatistiksel çalışmada; gruplar arası yara iyileşme süresi, yara kapanma miktarı, hidroksiprolin ve total protein miktarları arasında istatistiksel olarak fark bulunmadı (p>0,05). Sonuç: Sonuçlar sarı kantaron otu yağının yara iyileşmesi üzerine olumsuz bir etkisinin olmadığını, ancak yara iyileşmesini hızlandırmadığına da işaret etmektedir.
Yazar isimleri: ['Yalçın Alper ÖZTURAN', 'İbrahim AKIN']
Yayın Yılı: 30 Mart 2022
Dergi ismi: Türk Veteriner Cerrahi Dergisi
Yayın sayfa url: https://dergipark.org.tr/tr/pub/turkjvetsurg/issue/69108/1094465
Yayın pdf linki: https://dergipark.org.tr/tr/download/article-file/2336837
