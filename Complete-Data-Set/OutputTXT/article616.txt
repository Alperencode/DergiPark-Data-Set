Makale Başlığı: SAĞLIKLI KENTLER PROJESİ ÜZERİNE BATI AKDENİZ BÖLGESİNDE BİR ARAŞTIRMA
Özet: Sağlıklı Kentler Projesi, Dünya Sağlık Örgütü'nün tüm bölgelerinde aktif girişimleri olan küresel bir programdır. Bu araştırmanın amacı, Batı Akdeniz Bölgesi’nde sağlıklı kentler projesinin gelişimine etki eden faktörleri SWOT-AHP yöntemi ile tespit etmektir. Batı Akdeniz Bölgesi’nde yer alan Antalya, Isparta ve Burdur illerinin ayrı ayrı güçlü ve zayıf yönleri; fırsat ve tehditleri incelenerek genel olarak Batı Akdeniz Bölgesi’nin en güçlü, en zayıf yönlerinin ortaya konması; en önemli fırsatlarının ve tehditlerinin belirlenerek gerekli önlemlerin alınması konusunda öneriler sunulması araştırmanın amaçları arasındadır. Yapılan analiz sonuçlarına göre; SWOT grupları arasında en yüksek ağırlık değerini fırsatlar (%35,41) alırken, güçlü yönler ikinci (%22,51), tehditler üçüncü (%22,16) ve zayıf yönler (%19,92) son sırada yer almıştır. SWOT gruplarında güçlü yönler dikkate alındığında; en yüksek ağırlık değerini (%22,20) zorunlu aşıları tamamlanmış çocuk oranının yüksek olması alırken, en düşük ağırlık değerini yabancı dilde temel sağlık hizmeti verilmesi (%2,10) almıştır. Zayıf yönlerde en yüksek ağırlık değerini alan faktör 17 yaş ve altındaki kadın nüfus doğum oranının fazla olması (%25,87) iken en düşük ağırlık değerini hastanelerde yabancı dilde sağlık hizmeti verilmemesi (%7,24) almıştır. Fırsat faktörleri ağırlık düzeyleri incelendiğinde; en yüksek ağırlık değerini alan faktör (%33,42) hekim başına düşen hasta sayısının düşük olması olurken, en düşük ağırlık değerini (%14,27) hemşire başına düşen hasta sayısının düşük olması almıştır. Tehdit faktörleri dikkate alındığında ise en yüksek ağırlık değerini (%27,64) 0-14 yaş aralığındaki bireylerin ölüm oranının yüksek olması alırken, işsizlik oranının sınır değerde olması (%12,21) en düşük ağırlık değerini almıştır.
Yazar isimleri: ['Fadime Çiğdem ZENCİRCİ', 'Belma KEKLİK']
Yayın Yılı: 30 Eylül 2021
Dergi ismi: Akademia Doğa ve İnsan Bilimleri Dergisi
Yayın sayfa url: https://dergipark.org.tr/tr/pub/adibd/issue/60270/1013139
Yayın pdf linki: https://dergipark.org.tr/tr/download/article-file/2040073
