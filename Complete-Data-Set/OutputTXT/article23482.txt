Makale Başlığı: REHBERLİK VE ARAŞTIRMA MERKEZİ MÜDÜRLÜKLERİNCE ÖZEL GEREKSİNİMLİ ÖĞRENCİLERE YÖNELİK YÖNLENDİRME KARARLARININ İNCELENMESİ
Özet: Bu araştırmada Malatya İli Battalgazi ve Yeşilyurt Rehberlik ve Araştırma Merkezi Müdürlüklerince (RAM) özel gereksinimli öğrencilere yönelik alınan özel eğitim kararları incelenmiştir. Psikolojik Danışmanlar tarafından özel gereksinimli öğrencilere yönelik yürütülecek yöneltme/yönlendirme çalışmalarına, araştırmacılara, akademisyenlere, planlama ve eğitim programı alanında çalışan uzmanlara veri kaynağı sağlamak hedeflenmiştir. Ayrıca tanılama ve yönlendirme konularındaki sorunların ortaya konulması ve çözüm yollarının belirlenmesi de amaçlanmıştır. Son üç yılın, 2017-2020, eğitim ve öğretim yılına ait Rehberlik ve Psikolojik danışma hizmetlerinden yöneltme faaliyetlerine yönelik sayısal verileri arşiv/doküman araştırması yöntemiyle incelenmiştir. Araştırmanın bulguları MEBBİS-RAM modülünden elde edilmiştir. Bulgular incelendiğinde Rehberlik ve Araştırma Merkezi Müdürlükleri tarafından özel gereksinimli bireylere yönelik birçok alanda eğitsel tanı kararı alındığı anlaşılmaktadır. Yoğunluk olarak sırasıyla zihinsel yetersizlik, bedensel yetersizlik, yaygın gelişimsel bozukluk, dil ve konuşma güçlüğü, işitme yetersizliği, dikkat eksikliği ve hiperaktive bozukluğu (DEHB), duygusal ve davranış bozukluğu ve süreğen hastalık üzerine eğitsel tanıların olduğu görülmektedir. Eğitsel tanı kararları doğrultusunda özel eğitim yönlendirme kararlarının ise çoğunlukla tam zamanlı kaynaştırma yoluyla eğitim uygulamaları olduğu anlaşılmaktadır. Eğitsel tanı kararları okul öncesi dönemden itibaren ilkokul ve ortaokul döneminde artış gösterdiği, lise döneminde bir miktar gerilediği, lise çağı dışında ise tekrar arttığı görülmektedir. Özellikle okul öncesi sayısal verilere baktığımızda erken tanı ilkesinin tam olarak yerine getirilmediği ortaya çıkmaktadır. Ayrıca eğitsel tanı karar sayılarının yıllara göre azaldığı son 2019-2020 Eğitim Öğretim yılında ise dramatik bir şekilde düşüşe geçtiği anlaşılmaktadır. Özellikle 2019-2020 Eğitim Öğretim yılı II. döneminde dünyada baş gösteren COVID-19 salgını nedeniyle okulların uzaktan eğitime devam etmesi ve RAM rapor sürelerinin otomatik olarak uzatılmasından dolayı incelemelerin azalmasından kaynaklandığı söylenebilir.
Yazar isimleri: []
Yayın Yılı: 30 Temmuz 2021
Dergi ismi: Milli Eğitim Özel Eğitim ve Rehberlik Dergisi
Yayın sayfa url: https://dergipark.org.tr/tr/pub/ozelegitimrehberlikdergisi/issue/66067/1032722
Yayın pdf linki: https://dergipark.org.tr/tr/download/article-file/2116133
