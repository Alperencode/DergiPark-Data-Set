Makale Başlığı: Milli Eğitim Dergisi’nin “Salgın Sürecinde Türkiye’de ve Dünyada Eğitim” Özel Sayısında Yer Alan Makalelere İlişkin Bir Meta Sentez Çalışması
Özet: 2019 yılı sonlarından itibaren gündeme giren, tüm ülkelere hızlı bir değişim ve dönüşüm yaşatan corona virüs salgın dönemi her sektörü derinden etkilemeye devam etmektedir. Salgın döneminde zorunlu olarak başlatılan uzaktan eğitim uygulamaları, dönemin çeşitli açılardan ele alınmasını ve incelenmesini zorunlu kılmış; veriye dayalı yönetimin bir gereği olarak, konuya ilişkin çeşitli araştırmalar yapılmış ve makaleler yazılmıştır. Salgın döneminde Türkiye’de ve dünyada eğitimde yeni süreçleri, salgın sonrasında eğitim ve öğretime yönelik stratejileri, salgın sonrası yeni öğretmen yeterliklerini ve öğrencilere kazandırılması gereken becerileri, yaşam boyu öğrenme bağlamında hem uzaktan hem de yüz yüze eğitim süreçlerini ve salgın döneminde eğitim ile ilgili olabilecek konulardan oluşan araştırmaları, Milli Eğitim Dergisi de “Özel Sayı” olarak yayınlamıştır. Milli Eğitim Dergisi’nin "salgın döneminde Türkiye ve Dünyada Eğitim" özel sayısında yer alan makalelere ilişkin genel bir değerlendirme yapmak bu çalışmanın amacını oluşturmaktadır. Meta-sentez yönteminin kullanıldığı bu çalışmaya özel sayıdaki 39 makale dahil edilmiştir. Elde edilen sonuçlara göre, Milli Eğitim Bakanlığı’nın kurumsal esnekliği ve değişime hızlı uyum sağlayabilen insan kaynakları, bazı dezavantajlı gruplar için uzaktan eğitim ortamlarının fırsatlar sağlayabilmesi ve veli katılımı, salgın dönemindeki avantajlar olarak değerlendirilmiştir. Süreçteki derse katılım sorunları, motivasyon eksikliği, ölçme-değerlendirme yöntemindeki belirsizlikler ve uygulamalı derslerin olması gereken verimlilikte işlenemeyişi de sürecin dezavantajları olarak görülmektedir. Hazırlıksız yakalanan bir durumun olası dezavantajlarına rağmen, elde edilen yeni eğitim ortamı kazanımlarının gelecekte var olmaya devam edeceği tüm eğitim paydaşlarınca hemfikir olunan bir nokta olmuştur. Makalelerin sonuçlarına göre SWOT analizi mantığı ile eğitim sisteminin güçlü ve zayıf yönleri, sahip olduğu fırsatlar ve tehditler belirlenmiştir. Elde edilen bulgulara dayalı çeşitli öneriler sunulmuştur.
Yazar isimleri: ['Ali KIŞ', 'Burhanettin DÖNMEZ']
Yayın Yılı: 11 Kasım 2022
Dergi ismi: Milli Eğitim Dergisi
Yayın sayfa url: https://dergipark.org.tr/tr/pub/milliegitim/issue/73393/948919
Yayın pdf linki: https://dergipark.org.tr/tr/download/article-file/1810679
