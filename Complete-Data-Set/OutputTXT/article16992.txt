Makale Başlığı: TRAFİK GÜVENLİĞİNDE SÜRÜCÜ PROFİLİNİN ÖNEMİ VE TÜRKİYE’DEKİ SÜRÜCÜ PROFİLİNİN BELİRLENMESİNDE SWOT ANALİZİ
Özet: Trafik günlük yaşamımızın vazgeçilmez olgularından biridir. Karayolu trafik kazaları nedeniyle her yıl 1,3 milyon insan hayatını kaybetmekte ve milyonlarca insan sakat kalmaktadır. Karayolu trafik ölüm ve yaralanmalarının %90’ı düşük ve orta gelirli ülkelerde yaşanmaktadır. Karayolu trafik kazalarının mutlaka mücadele edilmesi gereken bir sorun olduğu Birleşmiş milletler ve üye devletleri tarafından kabul edilmektedir. Ancak sadece son on yıl içerisinde bu mesele önem kazanmış, uluslararası sağlık ve kalkınma konusundaki en önemli sorun olarak dünya gündeminde hak ettiği yeri almıştır. Ülkemizde ise sıklıkla gündeme gelmiş olsa da yeteri kadar önem verilmemektir. (World Health Organization, Global Health Estimates, 2014.)TÜİK 2017 verilerine göre kaza yerinde ve kaza tarihinden itibaren bir ay içerisinde hastanede hayatını kaybedenlerin sayısı 7427 kişi olup, bu durum her 70 dakika içinde ölüm tehlikesiyle karşı karşıya kaldığımız anlamını taşımaktadır. Trafik kazaları ülkemizde %98 oranında sürücü, yolcu ve yaya yani insan faktöründen kaynaklı olup, kısaca trafik kuralları ihlalleri sebebiyle vahim sonuçlar ortaya çıkmaktadır. Trafik kazaları sonucu başta can kayıpları olmak üzere fiziksel, ekonomik ve sosyal kayıplar yaşanmaktadır. (Türkiye İstatistik Kurumu [TÜİK], Trafik Kaza İstatistikleri, Ankara, 2016.)Kaza sebeplendirme yaklaşımları ve kazaya etken faktörler açısından yapılan çeşitli çalışmalarda (4M,3E+E, 7İ, 3T,vb)  insan faktörü potansiyel tehlike içeren en önemli kaza faktörü olarak görülmektedir. Sürücü kişilik yapısını etkileyen faktörler açısından içinde yaşadığınız toplum, güvenlik kültürü, eğitim ve içselleştirme, trafik kültürünü etkileyen iç dinamikler, yasal düzenlemeler, gelenekselleşmiş kuramlar gibi etmenleri sıralamak mümkündür.Peki, kazaların bu denli yoğun yaşandığı Türkiye’de trafikte bulunan sürücülerin profilleri ve kaza yapma ihtimali üzerine etkisi noktasında durum nedir?Söz konusu bu çalışmada Türkiye’deki Sürücü Profilinin belirlenmesinde Swot Analizi yapılarak sürücü profili nasıl tanımlanabilir sorusuna cevap aranmaya çalışılmıştır.Çalışma kapsamında farklı il ve bölgelerde araç kullanan sürücüler esas alınarak mini bir Türkiye ölçeği yaratılmaya gayret edilmiş ve 2018 sürücüye ‘’Trafik Güvenlik Anketi ‘’ uygulanmıştır.Çalışmada yöntem olarak; nitel ve nicel veriler kullanılmıştır. Veriler anket yöntemi ile toplanmış, SPSS ile analiz edilmiş ve Ki- Kare bağımsızlık testi ile incelenerek betimsel yaklaşımlar oluşturulmuştur.
Yazar isimleri: ['Cihandar HASANHANOĞLU']
Yayın Yılı: 23 Mart 2022
Dergi ismi: Uluslararası Sosyal Bilimler Akademik Araştırmalar Dergisi
Yayın sayfa url: https://dergipark.org.tr/tr/pub/utsobilder/issue/69034/1086398
Yayın pdf linki: https://dergipark.org.tr/tr/download/article-file/2304055
