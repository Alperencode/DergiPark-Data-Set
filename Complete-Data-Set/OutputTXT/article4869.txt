Makale Başlığı: TURİZMİN CO2 EMİSYONUNA ETKİSİ: PANEL VERİ ANALİZİ
Özet: Günümüzde fosil yakıt tüketiminin oldukça yüksek miktarlarda gerçekleşmesi, küresel ısınmanın temel nedeni olarak görülmektedir. Dolayısıyla karbon salınımı konusu akademik yazımda önemli bir araştırma konusu olarak karşımıza çıkmaktadır. Bu bağlamda turizm de bir ülkenin ekonomik büyümesine katkı sağlarken aynı zamanda çevre kalitesini olumsuz yönde etkileyebilmektedir. Çünkü seyahat ve konaklama gibi faaliyetleri içeren bir sektörün, karbon emisyonlarında önemli bir artış yaratması muhtemeldir. Bu kapsamda çalışmada 1995-2018 periyodu ele alınarak dünyada en fazla turist alan 10 ülkede turizmin karbon salınımına etkisi panel veri analizi ile incelenmiştir. Turizmin, gelen turist sayısı ile temsil edildiği araştırmada, iki farklı model kullanılmıştır. Birinci modelde turizm bağımlı, karbon salınımı ise bağımsız değişkenlerdir. İkinci modelde de benzer şekilde turizm bağımlı, karbon salınımı bağımsız değişkenlerdir. Petrol tüketimi serisi, ikinci modele, kontrol değişkeni olarak dahil edilmiştir. Birinci model için elde edilen ampirik bulgularda; turizmin, karbon salınımını pozitif yönlü olarak etkilediği anlaşılmıştır. İkinci modelde de benzer bir sonuç elde edilmiş hem turizmin hem de modelde kontrol değişkeni olarak kullanılan petrol tüketimi serisinin, karbon salınımını pozitif yönlü olarak etkilediği gözlemlenmiştir.
Yazar isimleri: ['Tufan SARITAŞ', 'Gökhan AKAR']
Yayın Yılı: 30 Haziran 2022
Dergi ismi: Ekonomi Maliye İşletme Dergisi
Yayın sayfa url: https://dergipark.org.tr/tr/pub/emid/issue/71146/1109310
Yayın pdf linki: https://dergipark.org.tr/tr/download/article-file/2398412
