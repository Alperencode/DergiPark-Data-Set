Makale Başlığı: BİTHYNİA BÖLGESİNDE İYİLEŞTİRİCİ GÜCÜ OLDUĞUNA İNANILAN HIRİSTİYAN DİNİ YAPILARINDA ŞİFA YÖNTEMLERİ
Özet: İnsanoğlu varoluşundan itibaren gücünün ve bilgisinin yetemediği hastalıklara çeşitli çözüm yolları aramış, tıbbi bilgilerin yeterli olmadığı yerlerde zaman zaman rüyaların, suyun, dini objelerin, ikonaların, adakların, duvar resimlerinin, aziz ve azizelerin vb. iyileştirici gücü olduğuna inanmışlardır. Bu çalışmanın amacı Bithynia bölgesinde bulunan altı kilisedeki iyileştirme yöntemlerini incelemektir. Bu bağlamda öncelikle antik dönemlerden itibaren iyileştirme ritüelleri incelenmiş, Yunan ve Roma dönemlerindeki iyileştirici gücü olduğuna inanılan tanrılar/tanrıçalar ve yöntemleri tanıtılmıştır. Paganizmde iyileştirme gücü olduğuna inanılan tanrı ve tanrıçaların güçleri, Hıristiyanlık inancı yayılmaya başladığında ve sonrasında da İsa, Meryem, aziz ve azizelerle devam etmiştir. Antik dönem kaynaklarında anlatılan iyileştirme hikayelerinin benzerlerinin İncil’de ve kutsal metinlerde de yer aldığı görülmektedir. Bununla birlikte özellikle akıl hastalığının ve epilepsinin, insanın içine şeytanın girmesi veya ruhunun ele geçirilmesi olarak algılanmasıyla da iyileştirme yöntemlerinde değişik uygulamalar tercih edildiği görülmektedir. Bu çalışma kapsamında Bursa’da bulunan beş yapıdaki (Kumyaka (Sige), Başmelekler Kilisesi; Karacabey, Uluabat (Ulubat), Aziz Mikhael Kilisesi; Gemlik Panagia Phaneromene Kilisesi; İznik Koimesis Kilisesi; Tepecik Başmelek Mikhael Kilisesi), Balıkesir’de ise bir yapıdaki (Erdek, Kapıdağ Yarımadası Panagia Phaneromene Manastırı Kilisesi) iyileştirme yöntemleri seyahatnamelerde aktarılan bilgiler doğrultusunda karşılaştırmalı olarak ele alınmıştır. Sonuç olarak incelenen yapılardaki özellikle akıl hastalarına uygulanan tedavilerin benzer uygulamalara sahip olduğu ortaya çıkmıştır. Çalışmada bu uygulamalar detaylı olarak incelenmiştir. Konu, yapılardaki iyileştirme yöntemleri olduğu için yapıların detaylı mimari tanıtımları yapılmamış, yalnızca iyileştirme yöntemlerine değinilmiştir.
Yazar isimleri: ['A. Nazlı SOYKAN']
Yayın Yılı: 29 Ekim 2022
Dergi ismi: Çukurova Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/cusosbil/issue/73207/1149515
Yayın pdf linki: https://dergipark.org.tr/tr/download/article-file/2560317
