Makale Başlığı: ÜSTYAPI DURUM İNDEKSİ VE SÜRÜŞ KONFORU ARASINDAKİ İLİŞKİLERİN MODELLENMESİ
Özet: Çalışmada üstyapı performans göstergesi olarak kullanılan Üstyapı Durum İndeksi (PCI) ve yolcu otomobilinde maruz kalınan tüm vücut titreşimi miktarı arasındaki ilişkilerin matematik olarak modellenmesi amaçlanmıştır. Titreşim ölçümleri, teknik detayları ISO 2631 standardında açıklanan frekans ağırlıklı veri işleme yöntemine göre analiz edilerek düşey doğrultuda aw değerleri elde edilmiştir. Bitümlü sıcak karışım üstyapıya sahip bir kentsel yol ağında belirlenen yol kesimlerinde, PCI değerleri ve 20-50 km/sa sürüş hızı aralığında yapılan gerçek titreşim ölçüm verileri arasındaki matematiksel ilişkiler doğrusal regresyon analizi kullanılarak modellenmiştir. Modellerin istatistik olarak uyumları incelenmiştir. Her bir sürüş hızı için oluşturulan matematik model aracılığıyla PCI’ın sürüş konforunu etkileyen eşik değerleri ve PAVER sistemince önerilen geleneksel değerlendirme ölçeğindeki PCI sınır değerlerine karşılık gelen sürüş konforu değerleri belirlenmiştir. Değerlendirilen hız aralığında PCI sınır değerleri sırasıyla ‘az konforsuz - biraz konforsuz’ eşiğinde 0, 11, 29, 41, ‘konforlu - az konforsuz’ eşiğinde 37, 62, 69, 77 olarak bulunmuştur. Son olarak doğrusal regresyon analizi yöntemi ile üretilen eşik değerleri literatürde bulunan önceki çalışmalarda lojistik regresyon, bulanık mantık ve yapay sinir ağları teknikleri ile elde edilen eşik değerleri ile kıyaslanmıştır. Doğrusal regresyon analizinin diğer tekniklere nazaran daha düşük PCI eşik değerleri verdiği tespit edilmiştir.
Yazar isimleri: ['Ufuk KIRBAŞ', 'Mustafa KARASAHİN']
Yayın Yılı: 30 Eylül 2022
Dergi ismi: Mühendislik Bilimleri ve Tasarım Dergisi
Yayın sayfa url: https://dergipark.org.tr/tr/pub/jesd/issue/72809/1035486
Yayın pdf linki: https://dergipark.org.tr/tr/download/article-file/2127689
