Makale Başlığı: Belgrad Ormanının Sürdürülebilirliği: Potansiyel, Fiyat ve Hizmet Politikası Hakkında Ziyaretçi Görüşleri
Özet: Bu araştırma, İstanbul’un kuzey ormanlarının bir bölümü olan Belgrad Ormanı ve rekreasyon alanının sürdürülebilir kullanımının kullanıcılar odağında analizini ele almaktadır. Şehrin oksijen deposu olan orman, özellikle yerel halkın yoğun olarak spor, aktivite, mangal ile gözlem gibi farklı ilgi alanlarına yönelik faaliyetler için kullandığı yerlerin başında gelmektedir. Bu tür toplu kullanım alanlarında ziyaretçilerin farklı ihtiyaç ve beklentileri olabilmektedir. Bunlardan bir tanesi orman içine yapılacak ücretli tesislerin kullanılma durumudur. Araştırmada ziyaretçilerin mekân kullanım şekli ve yöntemi, ücret politikası, yönetimi ve koşulların iyileştirilmesine yönelik farklı sorular hazırlanmıştır Çalışma sahasında nitel araştırma yöntemi kullanılmış olup, mülakat yapılan kişilerden 193 tanesi değerlendirilmeye alınmıştır. Mülakat sonuçlarında parkı kullananların %68’i memnuniyet belirtirken, soru özelinde bu oran yakalanamamıştır. Ormanlık saha içinde ücrete tabi eğlence sektörünün faaliyete geçmesi konusunda yapılan çalışmada katılımcıların %27’sinin bu amaçlı yeni yapılaşmaya destek vermekte, %73’ü ise ekolojik sisteme müdahale edilmeye neden olacak yapılaşmaya gerek olmadığını düşünmektedir. Ancak orman sahasına yapılacak herhangi bir tesisin ücret karşılığında kullanılmasına ise %74 gibi önemli bir kesim evet cevabını vermiştir.Genel olarak bakıldığında insanlar ormanlık sahada herhangi bir yapılaşmaya sıcak bakmamaktadır. Fakat ücret mukabilinde kullanmaya onay vermektedir. Bu durum park idaresince gelişim ve uygulanacak politik tutum üzerinde yönlendirici olmaktadır. Sonuç olarak her yaş grubunun sıklıkla kullandığı Belgrad Ormanın sürdürülebilirliği, planlı yönetim ilkelerine bağlıdır. Bu yüzden ziyaretçilerin istek ve beklentilerinin ekolojik durumla birlikte değerlendirilmeye alınması planlı kullanımı daha anlamlı kılacaktır.
Yazar isimleri: ['Celal ŞENOL']
Yayın Yılı: 28 Ekim 2022
Dergi ismi: Mavi Atlas
Yayın sayfa url: https://dergipark.org.tr/tr/pub/gumusmaviatlas/issue/73222/1163163
Yayın pdf linki: https://dergipark.org.tr/tr/download/article-file/2600933
