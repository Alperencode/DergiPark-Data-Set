Makale Başlığı: Milli Şairimiz Mehmet Akif’in Sırat-ı Müstakim ve Sebilürreşâd Dergilerindeki Tefsir Yazıları
Özet: İstiklal marşı şairi Mehmet Akif Ersoy iyi bir edip olmakla birlikte aynı zamanda iyi bir Kur'an müfessiridir. Yaşadığı dönem içerisinde kendisini milletine adayan Akif, insanların yaşamış olduğu maddi ve manevi sıkıntılara çözümler üretmek için büyük gayretler sarf etmiştir. Gençlik yıllarından itibaren şiir ve nesir türü eserler vermeye başlayan Akif, ömrünün son demlerine kadar yazmaya devam etmiştir. Özellikle milli mücadele yıllarında yazdığı yazılarda ve şiirlerde toplumu düşmanlara karşı sabır ve direnişe sevk etmiş, aynı zamanda bu konuda verdiği konferanslar ve cami vaazlarıyla da milli mücadeleye destek olmuştur. Bu çalışmada Mehmet Akif’in “Sırât-ı Müstakim” ve “Sebîlürreşâd”  dergilerinde “Tefsir-i Şerif”  başlığı altında yayınlamış olduğu yazıları ve şiirleri incelenecektir.  Söz konusu dergi Osmanlının son dönemini kapsayan 1908 yılında “Sırât-ı Müstakim”  adı altında yayın hayatına başlamış, ilerleyen yıllarda belli dönemlerde yayın hayatına ara vermek zorunda kalsa da 1925 yılına kadar yayın hayatını sürdürmüştür. Dergi 1912 yılında adını “Sebîlürreşâd” olarak değiştirmiş bu isimle cumhuriyetin ilanından sonra da yayın hayatına devam etmiş 1925 yılında kapatılmıştır. Akif, dergide yazdığı her bir yazıda ve şiirde o günün sosyal ve dini sorunlarına parmak basarak çözümler üretmeye gayret etmiştir.
Yazar isimleri: ['Ahmet ÖZ']
Yayın Yılı: 30 Haziran 2022
Dergi ismi: Bayburt Üniversitesi İlahiyat Fakültesi Dergisi
Yayın sayfa url: https://dergipark.org.tr/tr/pub/bayburt-ilahiyat/issue/70885/1106625
Yayın pdf linki: https://dergipark.org.tr/tr/download/article-file/2387083
