Makale Başlığı: Fournier Gangreni Tedavisinde Geleneksel Islak Pansuman’ın ve Vakum Destekli Kapatma eşliğinde Hipoklorik Asit Uygulamasının Karşılaştırılması
Özet: Amaç: Bakteriyel toksinler, lokal doku hasarına ve nekroza neden olur. Önemli miktarda doku nekrotik hale gelene kadar bu devam edebilir. Bakteriyel toksinlerin nötralizasyonu sonuçları iyileştirmektedir. Hipoklorik asit’in düşük konsantrasyonları, yaradaki ve çevre dokulardaki normal hücrelerde sitotoksisiteye neden olmadan antimikrobiyal etkili olabilmektedir. Fournier Gangreni gelişen hastalarda, yapılan operasyon sonrası uygulanan Vakum Destekli Kapatma eşliğinde yaraya hipoklorik asit (% 0.01 w/v) uygulaması ile geleneksel ıslak pansuman tedavisi uygulanan hastaların sonuçlarını karşılaştırmayı amaçlayan bir çalışma hazırladık.Materyal ve Metod: Merkezimizde 2009-2019 yılları arasında Fournier Gangreni nedeniyle debridman uygulanan 73 hasta retrospektif olarak değerlendirdi. İki grup halinde ele alındılar; debridmandan sonra Vakum Destekli Kapatma ile Hipoklorik asit uygulananlar (A Grubu, n =30) ve geleneksel ıslak pansuman uygulananlar (Grup B, n = 42). Bakterileri ve bakteriyel toksinleri yok ettiği bilinen Hipoklorik asit (% 0.01 w/v), pH’ı 4-5 olan salin içinde Fournier Gangreni’li 30 hastaya günde 5-6 kez uygulandı. Vakum Destekli Kapatma kullanılarak 5-10 ml % 0.01 Hipoklorik asit  yaraya uygulanıp aspire edildi. Islak pansuman uygulamasında ise günde 3 kez, izotonik ile ıslatılan spançlarla yara temizlendikten sonra yara yüzeyine ve derinliğine uygun sayıdaki ıslak spançlara mupirosin kalsiyum ve rifamisin uygulanarak yara kapatıldı. Toplanan veriler karşılaştırıldı. Anlamlılık için 0.05’ten küçük p değeri kabul edildi.Bulgular: Vakum Destekli Kapatma ile Hipoklorik asit uygulanan 30 hastanın hastanede yatış süresi ve yara iyileşme süresi daha kısaydı (p= 0.018) ve ikincil debridman gereken hasta sayısı da daha düşüktü (p = 0.026). Sonuç: Vakum Destekli Kapatma ile Hipoklorik asit uygulaması, daha kısa hastanede yatış süresi ve daha hızlı iyileşme süresi sağlayan etkili, ameliyat sonrası için başarılı bir yara tedavi yöntemidir. Bakteri kaynaklı ve zarar gören hücrelerden salınan toksinler nedeniyle ortaya çıkan toksisite ve immun işlevsizlik Vakum Destekli Kapatma eşliğinde 0.01 Hipoklorik asit uygulaması ile hafifletilebilir. Uygun Fournier Gangreni vakalarında kolay uygulanabilir ve ucuz olan bu yöntemi öneriyoruz.
Yazar isimleri: ['Hasan Anıl KURT']
Yayın Yılı: 28 Ağustos 2022
Dergi ismi: Harran Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/hutfd/issue/71631/1071388
Yayın pdf linki: https://dergipark.org.tr/tr/download/article-file/2245392
