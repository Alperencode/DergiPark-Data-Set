Makale Başlığı: KORONAVİRÜS HASTALIĞI 2019 (COVID-19)’DA GASTROİNTESTİNAL BELİRTİLERİN ÖNEMİ VE OLASI MEKANİZMALARI
Özet: Şiddetli akut solunum sendromu koronavirüsü-2 (SARS‐CoV‐2) etkeninin neden olduğu koronavirüs hastalığı 2019 (COVID-19) dünya çapında insan sağlığı için ciddi bir tehdit oluşturmaktadır. Virüs damlacık ve temas yolu ile bulaşmakta ve çoğunlukla ateş, öksürük ve nefes darlığı belirtileri ile ortaya çıkmaktadır. SARS-CoV-2 solunum sistemindeki etkilerinin yanı sıra diyare, bulantı-kusma gibi gastrointestinal sistem bozukluklarına da yol açmaktadır. COVID-19 hastalarının fekal örneklerinde SARS-CoV-2 saptanmıştır. Ayrıca diyarenin COVID-19 için erken bir belirti olabileceği öne sürülmektedir. Hastalarda gözlemlenen bulantı-kusma ve diyare semptomatik olarak tedavi edilmektedir. Gastrointestinal belirtilerle uyumlu olarak COVID-19 hastalarında bağırsak mikrobiyotası dengesinin bozulduğuna dair veriler elde edilmiştir ve fırsatçı patojenlerde artış ve yararlı kommensal bakterilerde azalma görülmüştür. Bağırsak mikrobiyotasının COVID-19 için yeni bir terapötik hedef olabileceği ve bu hastaların tedavisinde probiyotiklerin fayda sağlayabileceği öne sürülmüştür. Sonuç olarak COVID-19 hastalarında gastrointestinal belirtilerin dikkate alınması gerekmektedir. Bu sayede erken dönemde tanı konulan hastaların izolasyona alınması salgının kontrol altına alınabilmesine yarar sağlayabilir.
Yazar isimleri: ['Zinnet Şevval AKSOYALP', 'Nergiz Hacer TURGUT', 'Kemal BUHARALIOĞLU']
Yayın Yılı: 11 Ağustos 2022
Dergi ismi: Sağlık Bilimleri Dergisi
Yayın sayfa url: https://dergipark.org.tr/tr/pub/eujhs/issue/71449/987842
Yayın pdf linki: https://dergipark.org.tr/tr/download/article-file/1944970
