Makale Başlığı: Göğüs Cerrahisi Sonrası Tüp Torakostomi Uygulanan Hastaların Ağrı Düzeylerinin ve Günlük Yaşam Aktivitelerinin İncelenmesi
Özet: Giriş: Göğüs cerrahisi sonrası tüp torakostomi uygulanan hastalarda ağrı ve hareket kısıtlaması görülebilmektedir. Amaç: Bu çalışmanın amacı, göğüs cerrahisi sonrası tüp torakostomi uygulanan hastaların ağrı düzeyleri ve günlük yaşam aktivitelerini saptamak, ağrı düzeyleri ve günlük yaşam aktiviteleri arasındaki ilişkiyi incelemektir. Yöntem: Çalışma tanımlayıcı ve ilişki arayıcı bir çalışmadır. İki üniversite hastanesinde göğüs cerrahisi sonrası tüp torakostomi uygulanan 130 hasta örneklemi oluşturmuştur. Araştırmamızda Bireysel Özellikler Formu, Mcgill Melzack Ağrı Soru Formu, Görsel Analog Skala ve Katz Günlük Yaşam Aktiviteleri İndeksi kullanılmıştır. Verilerin analizinde Kruskal Wallis-H testi, sperman korelasyon ve lineer regresyon analizi yapılmıştır. Bulgular: Göğüs cerrahisi sonrası tüp torakostomi uygulanan hastaların yaş ortalaması 54.46±16.39’dır. Hastaların %67.7’si erkek ve %63.8’i torakotomi yöntemi ile ameliyat edilmiştir. Hastaların ağrı puan ortalaması 4.15 ± 2.42’dir (10 üzerinden). McGill Melzack Ağrı Soru Formuna göre hastaların %55.4’ü hareket etmenin ağrısını arttırdığını belirtmiştir. Hastaların %75.4’ünün giyinme ve %50.8’inin banyo aktivitelerinde bağımlı oldukları bulunmuştur. Katz Günlük Yaşam Aktiviteleri İndeksi toplam puanı ile ağrı puan ortalamaları arasında istatiksel olarak anlamlı negatif yönde orta düzey bir ilişki saptanmıştır (r =  .44, p = 0.000). Hastaların cinsiyet (β = .-232 p: .004) ve günlük yaşam aktiviteleri toplam puanı (β = -.373 p = .000) bağımsız değişkenlerinin ağrı şiddetini anlamlı düzeyde yordadığı ve modelin anlamlı olduğu bulunmuştur (p = .000). Değişkenlerin toplam varyansın %27’sini açıkladığı saptanmıştır. Sonuç: Hastaların ameliyat sonrası orta düzeyde ağrı yaşadığı saptanmış ve günlük yaşam aktivitelerinde bağımlılık yaşadıkları bulunmuştur. Hastaların ağrı şiddeti arttıkça günlük yaşam aktivitelerinde bağımlılıkları artmaktadır. Kadın hastaların ağrı puan ortalaması erkek hastaların ağrı puan ortalamasına göre daha yüksek bulunmuştur.
Yazar isimleri: ['Sema Nur YAMAN ÇELİK', 'Aylin DURMAZ EDEER']
Yayın Yılı: 15 Temmuz 2022
Dergi ismi: Dokuz Eylül Üniversitesi Hemşirelik Fakültesi Elektronik Dergisi
Yayın sayfa url: https://dergipark.org.tr/tr/pub/deuhfed/issue/71208/947579
Yayın pdf linki: https://dergipark.org.tr/tr/download/article-file/1805548
