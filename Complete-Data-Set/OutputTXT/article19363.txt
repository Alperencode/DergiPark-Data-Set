Makale Başlığı: Akran ve öz değerlendirme uygulamalarının yazma becerilerine etkisinin incelenmesi
Özet: Bu araştırma, akran ve öz değerlendirme uygulamalarının 9.sınıf öğrencilerinin yazma becerileri üzerindeki etkisini ortaya koymayı amaçlamaktadır. Araştırmada nitel ve nicel araştırmaların birlikte kullanıldığı karma yöntemlerden “Açıklayıcı Desen” kullanılmıştır. Ankara ilinde bir devlet okulunda gerçekleştirilen araştırmanın çalışma grubunu, akran değerlendirmesine dayalı çalışmaların yürütüldüğü 1. deney grubunda 34, öz değerlendirme yaklaşımına dayalı çalışmaların yürütüldüğü 2. deney grubunda 33, normal eğitim sürecinin devam ettiği kontrol gurubunda ise 34 öğrenci olmak üzere toplamda 102 öğrenci oluşturmaktadır. Deney gruplarına 7 haftalık bir süreç boyunca Fachikov (2005)’un akran ve öz değerlendirme için önerdiği program uygulanırken kontrol gurubu normal öğretim sürecine devam etmiştir. Araştırmanın nicel verilerini elde etmek için yazma performans görevleri ve dereceli puanlama anahtarı kullanılmış, nitel verilerin elde edilmesinde ise Yarı Yapılandırılmış Görüşme Formu kullanılmıştır. Araştırmanın nicel boyutundan elde edilen veriler Bağımlı Örneklemler t-testi ve ANOVA analizleriyle çözümlenirken, nitel boyutu için yapılan görüşmeler içerik analizi yöntemiyle çözümlenmiştir. Araştırma sonunda elde edilen nicel bulgulara göre, 1. deney ve 2. deney gruplarına ait ön test ve son test puanları arasında anlamlı fark bulunurken, kontrol gurubunda anlamlı bir fark bulunmamıştır.  Deney ve kontrol gruplarına ait son test sonuçları ise tüm gruplar arasında, akran değerlendirilmesinin yapıldığı 1. deney grubu lehine anlamlı bir fark olduğunu göstermektedir. Araştırma sonucunda elde edilen nitel bulgular da nicel bulguları desteklemektedir. Buna göre akran ve öz değerlendirme uygulamalarının öğrencilerin hem yazma becerilerinin gelişimi üzerinde hem yazma çalışmaları yapmaya yönelik tutum ve ilgileri üzerinde etkili olduğu sonucuna ulaşılmıştır.
Yazar isimleri: ['Aslıhan ERMAN ASLANOĞLU']
Yayın Yılı: 29 Kasım 2022
Dergi ismi: International Journal of Assessment Tools in Education
Yayın sayfa url: https://dergipark.org.tr/tr/pub/ijate/issue/72890/1127815
Yayın pdf linki: https://dergipark.org.tr/tr/download/article-file/2474161
