Makale Başlığı: Batman Çevresi Antep Fıstığı Potansiyeli ve Kabuklarının Biyokütle Kaynağı Olarak Değerlendirilmesi
Özet: Günümüzde fosil enerji kaynaklarının temininde yaşanan sorunlar ve bu kaynakların sınırlı bir rezerve sahip olmasından dolayı yenilenebilir enerji kaynakları giderek artan bir öneme sahip olmuştur. Fosil enerjinin çevresel etkileri de yenilenebilir kaynakların önemini artıran bir diğer faktör olmuştur. Bu bağlamda başta odun, bitki, tarımsal ve orman kalıntı ve artıklarından oluşan biyokütle yenilenebilir enerji kaynakları arasında önemli bir yere sahiptir. Ülkemizde fındık, fıstık ve ceviz gibi sert kabuklu yemişlerin kabukları yüksek bir atık potansiyeline sahip bir biyokütle kaynağı olarak değerlendirilebilir. Bu biyokütle kaynakları direk olarak (örneğin yakılarak) enerji üretiminde kullanılabildikleri gibi bunlardan farklı yöntemler ile biyoyakıt elde edilmesi de mümkündür. Bu bağlamda ülkemizde yıllık yüksek miktarlarda oluşan bir atık kaynak olarak antep fıstığı kabuklarının biyokütle olarak değerlendirilmesi büyük önem taşımaktadır. Bu çalışmada antep fıstığı kabuklarının biyokütle kaynağı olarak değerlendirilmesi araştırılmıştır. Bu amaçla Batman ve çevresinin antep fıstığı potansiyeli araştırıldıktan sonra farklı yörelere ait fıstık kabuklarının analizi yapılmıştır.  Batman 2021 yılı için 963 ton antep fıstığı üretimi ile Şanlıurfa, Gaziantep, Siirt ve Kilis’ten sonra en fazla üretim yapılan il olmuştur. Yapılan analiz sonucu fıstık kabuklarının yüksek oranda (ortalama %45) karbon ve oksijen (ortalama %48) içerdiği belirlenmiştir. Analizi yapılan numunelerin ortalama ısıl değeri ise 15 MJ/kg olarak tespit edilmiştir.
Yazar isimleri: ['İdris DEMİR', 'Şehmus ALTUN', 'Fevzi YAŞAR']
Yayın Yılı: 30 Haziran 2022
Dergi ismi: Batman Üniversitesi Yaşam Bilimleri Dergisi
Yayın sayfa url: https://dergipark.org.tr/tr/pub/buyasambid/issue/71164/1120099
Yayın pdf linki: https://dergipark.org.tr/tr/download/article-file/2442313
