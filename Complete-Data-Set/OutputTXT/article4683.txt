Makale Başlığı: Kraniyotomide preoperatif anksiyetenin postoperatif ağrı üzerine etkileri
Özet: Amaç: Bu çalışmada kraniyotomi uygulanan hastalardaki preoperatif anksiyete ve ağrı düzeylerinin belirlenmesi ve postoperatif akut veya kronik ağrı gelişimi üzerine olan etkilerinin araştırılması amaçlanmıştır.Gereç ve Yöntem: Prospektif, gözlemsel yapılan çalışmamızda, kraniyotomi uygulanan toplam 104 hastanın operasyon öncesi anksiyete düzeylerini ölçmek için STAI-I (State Trait Anxiety Inventory) ve STAI-II, ağrı düzeylerini belirlemek için ise VAS (Vizüel Analog Skoru) kullanıldı. Hastaların demografik verileri, ASA (American Society of Anesthesiologists) skorları, eşlik eden hastalıkları, preoperatif ağrı varlığı ve preoperatif- postoperatif VAS skorları, preoperatif anksiyete kaynağı, operasyon çeşidi ve süresi kaydedildi.Bulgular: STAI testleri ortalama değerleri hastalarımızın %31,3' ünde hafif, %58,7' sinde orta ve %10' unda şiddetli düzeyde preoperatif anksiyete olduğunu gösterdi. Operasyon öncesi uygulanan STAI testlerinde ortalama değerler, STAI-I için 44 ± 11,2 ve STAI-II için 44,5 ± 9,4 olarak bulundu. Preoperatif anksiyete nedenleri cerrahi operasyon (%35,6), anestezi uygulamaları (%17,3), eksik bilgilendirilme (%11,5) ve ameliyat sonrası ağrı olasılığı (%3,8) olarak belirlendi. Hastaların %60,6’sında preoperatif dönemde, %51,9 ’unda postoperatif 0.dakikada, %69,2 ’sinde 30. dakikada, %54,1’inde 1.saatte, %44,2 ’sinde 2. saatte, %34,6’sında 24.saatte, %22,1’inde 48.saatte akut ağrı ve %51‘inde ise postoperatif 6. ayda kronik ağrı geliştiği görüldü. STAI-I skorları ile 48. saat VAS, STAI-II skorları ile 2. saat, 24. saat ve 6. ay VAS skorları arasında istatistiksel olarak anlamlı ilişki bulundu (p<0,05). Sonuç: Kraniyotomi hastalarının ameliyat öncesi çoğunlukla orta düzeyde anksiyeteye ve orta -ciddi düzeyde ağrıya sahip oldukları, operasyon sonrası orta-ciddi düzeyde akut ve kronik ağrı geliştiği görüldü. Operasyon öncesi anksiyete ile ameliyat sonrası ağrı arasında anlamlı bir ilişki olduğu bulundu.
Yazar isimleri: []
Yayın Yılı: 12 Aralık 2022
Dergi ismi: Ege Tıp Dergisi
Yayın sayfa url: http://egetipdergisi.com.tr/tr/pub/issue/72611/1209456
Yayın pdf linki: https://dergipark.org.tr/tr/download/article-file/2791923
