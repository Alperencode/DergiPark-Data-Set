Makale Başlığı: Doğum Karşıtı Düşünce Akımlarının Sosyal Medyadaki Yansımaları: Reddit Örneği
Özet: Doğurganlığın küresel çapta düşmekte olduğu günümüz demografik yapılarında, makro yapısal süreçlerdeki değişimlerin neden olduğu etkenlerin yanı sıra düşünsel değişimler de düşen doğurganlığı açıklamaktadır. Bu düşünsel değişimler; antinatalizm ve çocuksuzluk akımlarının popülaritesinin artmasında da kendini göstermektedir. İki akımın ortak noktası olan çocuk istememe fikri, makro ölçekte doğurganlık hızının nüfusun yenilenme seviyesinin altına düşmesine neden olabilmektedir. Bu düşünce akımlarının ifadesini bulduğu mekânlar arasında sosyal medya platformları yer almaktadır. Çalışmada, sosyal medya platformlarından Reddit’te 2020-2021 yıllarında kendine yer bulan 217 adet “antinatalizm” ve 817 adet “çocuksuz” etiketli paylaşım, kategori ve ilişki analizine tabi tutulmuştur. Bu yolla akımların içinde üretilen temaları ve kategorileri saptamak, akımların birbirleriyle bağlantılı ilişkilerini ortaya koymak ve bunların doğurganlık üzerindeki etkilerini tartışmak amaçlanmıştır. Araştırma sonuçları; antinatalizm etiketli paylaşımlarda üreme, katastrofi, tahammülsüzlük, düşünce/politika, rıza, kapitalizm ve bireyselleşme kategorilerine işaret etmiştir. Ayrıca antinatalizm ve çocuksuzluk akımlarının doğurganlık üzerinde benzer etkiye sahip oldukları; yine de bireylerce farklı düşünsel süreçlerin sonucunda ortaya çıktığı bulgulanmıştır.
Yazar isimleri: ['Pelin ÖNDER EROL', 'Alperen ZOR']
Yayın Yılı: 15 Ekim 2022
Dergi ismi: HUMANITAS - Uluslararası Sosyal Bilimler Dergisi
Yayın sayfa url: https://dergipark.org.tr/tr/pub/humanitas/issue/73028/1099921
Yayın pdf linki: https://dergipark.org.tr/tr/download/article-file/2359556
