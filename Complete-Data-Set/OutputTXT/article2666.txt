Makale Başlığı: Yansıtma Seviyelerini Konu Alan Çalışmalara Yönelik Betimsel İçerik Analizi
Özet: En basit şekliyle deneyimlerden öğrenme olarak tanımlanan yansıtma (reflection) kavramının, öğretmenlerin mesleki gelişimlerinin ayrılmaz bir parçası olduğu söylenebilir. Öğretmenlerin ve öğretmen adaylarının ne derece yansıtıcı düşündüklerini ortaya koyan çalışmaların bütünsel olarak ele alınması, öğretmen eğitiminin planlanmasına rehberlik edeceği için önemlidir. Buradan yola çıkılarak, bu çalışma kapsamında ERIC veri tabanında yer alan dergilerde yayımlanmış öğretmen ve öğretmen adaylarının yansıtma seviyelerini konu alan makalelerin incelenmesi amaçlanmıştır. Çalışma, betimsel içerik analizi çerçevesinde yürütülmüş olup ilgili çalışmalar yayın yılı, örneklem grubu, çalışmada kullanılan yansıtma kategorileri, katılımcıların yansıtma seviyeleri ve çalışmalarda sunulan öneriler çerçevesinde incelenmiştir. Bu kapsamda incelenen çalışmalarda öğretmen veya öğretmen adaylarıyla çalışılmış olması, çalışmaların 2018-2021 yılları arasında gerçekleştirilmiş olması ve ERIC veri tabanında taranmış olması kriterleri dikkate alınmıştır. Veri tabanında “reflection level”, “level of reflection” ve “reflective thinking level” anahtar kelimeleri kullanılarak taramalar gerçekleştirilmiş ve ilgili 16 makale çalışma kapsamına dahil edilmiştir. Çalışmaların sayısının 2018’den 2021’e kadar artış gösterdiği ve katılımcıların çoğunlukla öğretmen adaylarından oluştuğu belirlenmiştir. Ayrıca yansıtma seviyelerini değerlendirmek için çalışmalarda 10 farklı kategorinin kullanıldığı ve katılımcıların çoğunlukla orta düzeyde yansıtma seviyesine sahip oldukları tespit edilmiştir. Çoğu çalışmada katılımcıların yansıtıcı düşünmeye yönelik eğitim almadıkları ve yansıtıcı yazılarını yazmaları için kendilerine herhangi bir yönlendirici soru verilmediği belirlenmiştir. Çalışmaların önerileri incelendiğinde araştırmacıların, öğretmen yetiştirme programlarında yansıtıcı düşünmeye yönelik uygulamalara daha fazla yer verilmesinin gerekliliğine vurgu yaptıkları belirlenmiştir
Yazar isimleri: ['Canan CENGİZ', 'Şenem ALKAN']
Yayın Yılı: 30 Haziran 2022
Dergi ismi: Bayterek Uluslararası Akademik Araştırmalar Dergisi
Yayın sayfa url: https://dergipark.org.tr/tr/pub/buaad/issue/71100/1111021
Yayın pdf linki: https://dergipark.org.tr/tr/download/article-file/2405412
