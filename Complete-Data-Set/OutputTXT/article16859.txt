Makale Başlığı: Kadına Yönelik Şiddete Karşı Toplumsal Farkındalık Yaratma ve Kamuoyu Oluşturma Aracı Olarak Sosyal Medya: Kadın Sivil Toplum Kuruluşları Üzerine Bir Araştırma
Özet: Toplumsal bir sorun olan ve gittikçe artma eğilimi gösteren kadına yönelik şiddet ve kadın cinayetlerinin toplumda görünür hale gelmesi, dikkat çekmesi, farkındalık ve kamuoyu oluşturması için sosyal medya önemli bir araç niteliği taşımaktadır. Kadınların hak ve özgürlüklerinin korunma mücadelesinde önemli bir görev üstlenen kadın sivil toplum kuruluşlarının, geniş ölçekte görünürlük sağlamaları ve kitlelerde etki bırakmaları için sosyal medyada var olmaları ve bu mecraları etkin bir şekilde kullanmaları gerekmektedir. Bu bağlamda Kadın Cinayetlerini Durduracağız Platformu (KCDP), Kadın ve Demokrasi Derneği (KADEM) ve Mor Çatı Kadın Sığınağı Vakfı’nın resmi Instagram ve Twitter sosyal medya hesapları 25.11.2020-25.12.2020 tarihleri arasında içerik analizi yöntemiyle incelenmiştir. Araştırma sonucunda; KCDP’nin Instagram ve Twitter’ı en etkin kullandığı ve paylaşımlarının çoğunda kadın sorunlarını ele aldığı tespit edilmiştir. Her üç kuruluşun da kadına yönelik şiddet, kadın cinayetleri konusunda farkındalık yaratmak amacıyla paylaşım yaptıkları ve Instagram ve Twitter hesaplarından en fazla kamuoyuna, yargıya ve kadınlara seslendikleri görülmüştür. KCDP ve KADEM’in hem hafta içi hem de hafta sonu paylaşım yaptığı, Mor Çatı Kadın Sığınağı Vakfı’nın ise paylaşımlarının tümünü hafta sonu yaptığı saptanmıştır. İncelenen her üç kuruluşun da Instagram gönderilerine gelen yorumlara cevap verme ve takipçileriyle etkileşim kurma açısından eksik kaldıkları da belirlenmiştir.
Yazar isimleri: ['Özer SİLSÜPÜR', 'Melek ÖVÜÇ']
Yayın Yılı: 29 Nisan 2022
Dergi ismi: Uluslararası Medya ve İletişim Araştırmaları Hakemli Dergisi
Yayın sayfa url: https://dergipark.org.tr/tr/pub/mediaj/issue/68019/997282
Yayın pdf linki: https://dergipark.org.tr/tr/download/article-file/1981772
