Makale Başlığı: Üniversite Öğrencilerinin Adidaktik Öğrenme Ortamlarında Elektrik Akımı Konularını Öğrenme Süreçlerinin Değerlendirilmesi
Özet: Bu çalışmanın amacı, öğrenme stillerine dayalı olarak tasarlanan adidaktik öğrenme ortamlarında öğrencilerin akademik başarılarındaki değişimlerin ve bu değişimlerin niteliksel özelliklerinin değerlendirilmesidir. Öğretim mühendisliği yaklaşımı ile yürütülen bu çalışmanın çalışma grubu 27 Fen Bilgisi Eğitimi Anabilim Dalı birinci sınıf öğrencisinden oluşmaktadır. Çalışmada araştırmacılar tarafından geliştirilen başarı testi ve Bil-İste-Öğren-Hatırla formları veri toplama aracı olarak kullanılmıştır. Başarı testi, öğrencilere ön, son ve geciktirilmiş uygulama şeklinde uygulanmış olup, elde edilen verilerin analizi ile öğrencilerin konuya dair akademik başarısı hesaplanmıştır. Bil-İste-Öğren-Hatırla formundan elde edilen veriler ise, içerik analizi ile çözümlenmiştir. Başarı testinin ön, son ve geciktirilmiş uygulamalarında öğrencilerin sahip oldukları akademik başarı puanları arasında istatistiksel olarak anlamlı bir farklılık tespit edilmiştir. Bil- İste-Öğren-Hatırla formundan elde edilen bulgularda, öğrenciler öğrenmeyi istedikleri konuları öğrenme fırsatı bulduklarını belirtmiştir. Ayrıca, bu stratejinin öğretim sürecinde kullanılması ile akademik başarılarının arttığı da tespit edilmiştir. Bu sonuçtan hareketle, öğrencinin kendi bilgi yapılandırma sürecini takip edebilmesi ve bu süreci etkili bir şekilde yönetebilmesi açısından BİÖ ve/veya BİÖH formlarının öğretim süreci içerisinde kullanılması önerilmektedir.
Yazar isimleri: ['Ümmü Gülsüm DURUKAN', 'Aysegul SAGLAM ARSLAN']
Yayın Yılı: 30 Haziran 2022
Dergi ismi: Manisa Celal Bayar Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/mcbuefd/issue/70833/1095070
Yayın pdf linki: https://dergipark.org.tr/tr/download/article-file/2339297
