Makale Başlığı: EVLİ KADINLARIN KAYINVALİDELERİ İLE İLİŞKİLERİ VE AİLE UYUMLARI
Özet: Araştırmanın amacı; evli kadınların algıladıkları gelin-kayınvalide ilişkileri ile aile uyumları arasındaki ilişkiyi incelemektir. Araştırmanın çalışma grubu, Türkiye’de yaşayan evli, çocuklu ve kayınvalidesi yaşayan 501 kadındır. Araştırmada, ölçüt ve kartopu örnekleme yöntemi kullanılmıştır. Çalışmanın verileri Kişisel Bilgi Formu ve Aile Yapısı Değerlendirme Aracı yoluyla toplanmıştır. Verilerin analizinde frekans ve yüzde değerleri, Kruskal Wallis-H testi, Mann Whitney-U testi ve Spearman Brown Sıra Farkları Korelasyon analizi kullanılmıştır. Araştırmada ilk olarak evli kadınların algıladıkları gelin-kayınvalide ilişki tipi dağılımları tespit edilmiştir. Ardından öğrenim düzeylerine göre algılanan gelin-kayınvalide ilişkileri karşılaştırılmıştır. Sonrasında algılanan gelin-kayınvalide ilişki tipine göre evli kadınların aile uyumları kıyaslanmıştır. Son olarak evli kadınların gelin-kayınvalide ilişkileri ile aile uyumları arasındaki ilişki incelenmiştir. Bulgulara göre; katılımcıların büyük çoğunluğunun kayınvalideleriyle ne çok yakın ve ne de çok uzak ilişki algılarının olduğu, ancak anne-kız ilişki algısında olan katılımcıların da kayda değer oranda fazla olduğu tespit edilmiştir. Buna ilave olarak çatışmalı ve kopuk ilişkiye sahip katılımcıların örneklemin çok az bir kısmını oluşturdukları görülmektedir. Düşük eğitim seviyesine sahip kadınların kayınvalideleriyle daha olumlu ilişki algılarına sahip olduğu tespit edilmiştir. Çatışmalı ve kopuk ilişkiye sahip evli kadınların aile uyum puanlarının düşük olduğu saptanmıştır. Son olarak evli kadınların kayınvalideyle ilişkileri ile aile uyumları arasındaki ilişki Türkiye örneklemi açısından anlamlı bulunmuştur. Bulgular alanyazın doğrultusunda tartışılmıştır.
Yazar isimleri: ['Aslı TUNCA', 'Emine DURMUŞ']
Yayın Yılı: 30 Haziran 2022
Dergi ismi: İnönü Üniversitesi Uluslararası Sosyal Bilimler Dergisi
Yayın sayfa url: https://dergipark.org.tr/tr/pub/inijoss/issue/70601/1069617
Yayın pdf linki: https://dergipark.org.tr/tr/download/article-file/2238429
