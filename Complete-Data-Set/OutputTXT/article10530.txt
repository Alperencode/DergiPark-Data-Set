Makale Başlığı: 3-6 Yaş Arası Çocuğu Olan Sağlık Çalışanı Ebeveynlerin Pandemi Sürecinde Çocuklarıyla Geçirdikleri Aile Zamanına İlişkin Görüşlerinin İncelenmesi
Özet: COVID-19 pandemisi nedeniyle tüm dünyada çeşitli tedbirler alınmış ve bu süreçte sağlık çalışanları en üst düzeyde toplumsal sorumluluk üstlenmişlerdir. Sağlık çalışanı ebeveynler, iş ile aile sorumluluklarını üstlendikleri bu dönemde çeşitli zorluklarla karşılaşmışlardır. Bunlardan biri özellikle 3-6 yaş çocuğu olan sağlık çalışanı ebeveynlerin durumudur. Bu araştırmada, sağlık çalışanı ebeveynlerin, 3-6 yaş çocuklarıyla geçirdikleri aile zamanına ilişkin görüşleri incelenmiştir. Yöntem olarak karma araştırma yöntemi kullanılmış ve araştırmanın örneklem grubunu Kütahya Sağlık Bilimleri Üniversitesi Evliya Çelebi Eğitim ve Araştırma Hastanesi’nde görev yapmakta olan sağlık çalışanı ebeveynler oluşturmuştur. Örneklem grubu, durum örneklemesi tekniği ile belirlenmiştir. Araştırmanın verileri araştırmacılar tarafından geliştirilen anket formu ile toplanmıştır. Veriler istatistiksel ve betimsel analiz teknikleri ile çözümlenmiştir. Araştırmadan elde edilen sonuçlara göre sağlık çalışanı ebeveynlerin ve çocuklarının pandemi döneminden olumsuz şekilde etkilendiği görülmüştür. 3-6 yaş arasında çocuğu olan sağlık çalışanlarının, çocuklarının gelişimsel destek gereksinimlerinin en üst seviyede olduğu bir dönemde yoğun iş yükü altında çalışarak zorluk yaşadığı bulunmuştur. Okul öncesi dönemde çocuğu olan sağlık çalışanlarının iş yükünün azaltılması ve kritik gelişim döneminde olan çocuklarına ruhsal ve psikolojik destek sağlamaları amacıyla ebeveynlere yönelik eğitim programlarının planlandığı çalışmaların yapılması önerilir.
Yazar isimleri: ['Hesna TORAMAN', 'Nihan FEYMAN GÖK']
Yayın Yılı: 22 Ağustos 2022
Dergi ismi: Kırşehir Ahi Evran Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/ahievransaglik/issue/72248/983729
Yayın pdf linki: https://dergipark.org.tr/tr/download/article-file/1928821
