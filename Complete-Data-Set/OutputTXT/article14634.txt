Makale Başlığı: Mühendislik Formasyonlu İlahiyatçılar: Din ve Bilimi Birleştiren Yeni bir İlahiyat Fakültesi Modeli
Özet: İslam medeniyeti Orta Çağda bilim ve teknolojide diğer medeniyetlerden daha ileriydi. 16 yy. itibariyle bilimsel ve siyasi olarak Batı medeniyetinin gerisinde kaldı. Müslümanlar başlangıçta ilimleri bir bütün olarak görmekteydi, dini ve rasyonel bilimleri birlikte tahsil etmekteydi. Medreselerin yüksek eğitim kurumu olarak yaygınlaşması sırasında önemli bir hata yapıldı ve rasyonel bilimler müfredattan çıkarıldı. Rasyonel bilimlerin eğitimden dışlanması bilim ve teknolojide gerilemeye yol açtı. Dini ilimleri merkeze alan eğitim anlayışı ise beklenenin aksine dini ilerlemeyle sonuçlanmadı. İstenmeyen bir şekilde taassup ve dogmatizme yol açtı. Modern dönemde kapatılan medreseler yerine ilahiyat fakülteleri kuruldu. İlahiyat fakülteleri kurulurken medreselerde yapılan hata düzeltilmedi yani müfredata rasyonel bilimler ilave edilmedi. Bugün ilahiyat fakültelerinde dini ilimler yanında sosyal bilimlerin alt dalı olan kültür ve formasyon dersleri okutulmaktadır. Yapılması gereken ilahiyat fakültelerinde rasyonel yani deneysel bilimlerin de müfredata eklenmesidir. Bunun için en rasyonel bilim olan mühendislik bilimlerinin ilahiyat eğitimine dahil edilmesi uygun olacaktır. İlahiyat-mühendislik çift lisans eğitimi adını verdiğimiz bu programın birkaç pilot fakültede uygulanmasını önermekteyiz. Öğrenci kabul sınavının ise hem sayısal hem sözel bilim puanlarının dengeli bir kombinasyonunu esas alması gerekmektedir. Yine sadece İmam-Hatip liselerinden öğrenci kabul edilmesi öğrencilerin uyumu için önemlidir. Fakültede çift lisans programı dışında bir program uygulanmamalıdır aksi taktirde hocalar diğer programdaki öğrencilerle daha fazla ilgilenecektir. O İlahiyat fakültesinin sadece çift lisans programına tabi bir öğrenci topluluğu üzerinde uzmanlaşması en doğrusudur. Öğrencilerin çift lisans programını müstakil ilahiyat programından daha fazla tercih edeceğini düşünmekteyiz. Çünkü hem iş imkânı açısından hem de bilimsel ve kültürel yeterlilik açısından daha üstün bir program olması beklenmektedir. Mezun olan “mühendis ilahiyatçılar” daha yüksek özgüvene, daha güçlü bir motivasyona sahip olacaktır. Ayrıca onlar hadiselere daha bütüncül bakacaklar, problem çözme becerileri artacak ve yüksek bir yaşam disiplini kazanacaklardır. Bilim diline daha fazla hâkim olan bu yeni nesil ilahiyatçılar din görevlisi, öğretmen veya manevi danışman olarak toplumda daha fazla kabul göreceklerdir. Toplum dini değerleri daha kolay benimseyecek, bilimsel düşünceye daha çok destek verecektir. Böylece Müslümanlar olarak “devrimsel buluşlar” gerçekleştirme hedefimize daha kısa zamanda ulaşabileceğiz.
Yazar isimleri: ['Süleyman OKTAR']
Yayın Yılı: 30 Haziran 2022
Dergi ismi: Talim
Yayın sayfa url: https://dergipark.org.tr/tr/pub/talim/issue/71024/1120534
Yayın pdf linki: https://dergipark.org.tr/tr/download/article-file/2444085
