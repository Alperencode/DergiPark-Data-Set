Makale Başlığı: HASTA HİZMETLERİ MÜDÜRLÜĞÜNE BAĞLI ÇALIŞANLARIN KARİYER PLANLAMASI KONUSUNDAKİ BİLGİ DÜZEYLERİNİN BELİRLENMESİ
Özet: İnsan kaynağının en önemli üretim faktörlerinden biri olduğu yönetim bilimi tarafından kabul edilmesi sonucu insan kaynağına verilen önem giderek daha da artmıştır. Kariyer planlama ile insan kaynağının daha etkin ve verimli kullanılabileceğinin anlaşılması üzerine kariyer planlamanın önemi günümüzde daha önemli hale gelmiştir. Bu çalışma, hastane içerisinde hasta hizmetleri müdürlüğüne bağlı olarak görev ve sorumluluklarını yerine getiren kişilerin kariyer planlama konusundaki görüşlerinin değerlendirilmesi amacıyla yapılmıştır. Araştırmaya 4 özel hastane ve 2 vakıf üniversitesi hastanesinde hasta hizmetleri müdürlüğüne bağlı olarak çalışmakta olan 176 kişi dâhil edilmiştir. Kesitsel bir araştırma tipi olarak tasarlanmış olan bu araştırmada, araştırma verileri Demografik Bilgi Formu ve Kariyer Planlama Ölçeği olmak üzere iki bölümden oluşan anket formu kullanılarak yüz yüze anket aracılığıyla toplanmıştır. Araştırma bulguları doğrultusunda, hasta hizmetleri müdürlüğüne bağlı çalışanların %77,8’ini kadın çalışanların oluşturduğu ve kadın çalışanların erkek çalışanlara göre daha yüksek kişisel özellikler puanına sahip oldukları görülmüştür. Hasta hizmetleri müdürlüğüne bağlı çalışanların %46’sını lisans ve üzeri mezunu ve %39,8’inin sağlık yönetimi bölümü mezunu oldukları görülmüştür. Lisans ve üzeri eğitim düzeyindeki çalışanların diğer eğitim düzeyindeki çalışanlara göre ve sağlık yönetimi bölümünden mezun olan çalışanların diğer bölümlerden mezun olan çalışanlara göre daha yüksek kariyer planlama alt boyutları puanlarına sahip oldukları görülmüştür. Hasta hizmetleri müdürlüğüne bağlı çalışanların %42’si çalıştıkları kurum içerisinde kariyer planlama çalışmalarının kısmen yapıldığı görüşündedirler. Çalıştıkları kurum içerisinde kariyer planlama çalışmalarının yapıldığını düşünen çalışanların diğer çalışanlara göre daha yüksek kariyer planlama alt boyutları puanlarına sahip oldukları görülmüştür.
Yazar isimleri: ['Eyüp KALAFAT', 'Yıldırım Beyazıt GÜLHAN']
Yayın Yılı: 27 Eylül 2022
Dergi ismi: Hacettepe Sağlık İdaresi Dergisi
Yayın sayfa url: https://dergipark.org.tr/tr/pub/hacettepesid/issue/72721/1110005
Yayın pdf linki: https://dergipark.org.tr/tr/download/article-file/2401428
