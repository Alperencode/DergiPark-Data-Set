Makale Başlığı: Türkiye Kimya Eğitimi Doktora Tezlerinde Eğilimler
Özet: Problem Durumu: YÖK (Yüksek Öğretim Kurulu)/Dünya Bankası Milli Eğitimi Geliştirme projesi kapsamında 1998 yılında eğitim fakülteleri yeniden yapılandırılmış ve işlevlerinde köklü değişikliklere gidilmiştir. Bu tarihten sonra Türkiye’de kimya eğitim araştırmalarında önemli artış gözlenmiştir. Eğitim fakültelerinde görev yapan akademisyenlerin eğitim bilimleri, öğretmen eğitimi ve alan eğitimi gibi alanlara yönlenmesi ile kimya eğitim alanı gelişmiş ve 2000‘li yıllarda büyük bir ivme yakalayarak 2000’li yılların ortalarında zirve yapmıştır. Artan yayın sayısı ile birlikte kimya eğitim alanında farklı niteliklerde çalışmalar ortaya konmuştur. Her hangi bir konu üstüne çalışan araştırmacılar o konu ile ilgili yapılan araştırmalara ulaşırken zorluk çekmekte ve fazla sayıda olan çalışmalara ulaşmak için zaman kaybetmektedirler. Alanda ne tür araştırmalara ihtiyaç olduğunu belirleyerek gelecek çalışmalara yön verecek araştırmaların önemi artmaktadır. Bundan dolayı kimya eğitim alanında yapılan çalışmaların ve bu çalışmalardan elde edilen sonuçların yakından takip edilerek alandaki eğilimlerin belirlenmesi bu alanda çalışma yapan bilim insanlarına yol gösterici nitelikte olacaktır. Doktora tezleri, ilgili alanın bilimsel bir disiplin olarak gelişmesine katkıları olan, diğer araştırmalara göre daha kapsamlı, uzun süreli ve özgün olmaları nedeniyle önemli çalışmalardır. Doktora tezlerinden bilime yenilik getirmeleri beklenmektedir. Doktora tezleri, alan eğitiminde araştırma konularının ve yöntemlerinin yaygınlığını görmek, zamanla eğilimin nasıl değiştiğini ve güncel durumun genel görünümü hakkında bilgi vermek açısından önemli bir veri kaynağıdır.Araştırmanın Amacı: Türkiye’de eğitim fakültelerinin yeniden yapılanmasından sonra son yirmi yıl içinde (1999-2019) kimya eğitimi alanında gerçekleştirilen doktora tezlerini içerik analizi yapmaktır.  Kimya eğitim alanında Türkiye’de tamamlanan doktora tezleri; konusu, yöntemi, hangi üniversitelerde yapıldığı, yıllara göre dağılımı, kullanılan öğretim yaklaşımı, hangi kimya konularının çalışıldığı, örneklemi, kullanılan veri toplama araçları ve veri analiz yöntemleri açısından incelenmiştir.Araştırmanın Yöntemi: Bu araştırma, nitel araştırma yaklaşımlarından doküman inceleme kullanılarak gerçekleştirilmiştir. Bu araştırmada incelenen dokümanlar Türkiye’de 1999-2019 yılları arasında kimya eğitimi alanında yapılan doktora tezleridir. Elde edilen tezler betimsel içerik analizine tabi tutulmuştur. YÖK tez veri tabanı kullanılarak kapsamlı bir tarama yapılmış ve 168 doktora tezi araştırmaya dahil edilmiştir. Elde edilen tezlerin analizi Sözbilir, Kutu ve Yaşar (2012) tarafından geliştirilen “Yayın Sınıflama Formu (YSF)” ile yapılmıştır. Tezlerin içerik analizinin güvenilirliğini sağlamak için incelenen 168 doktora tezi araştırmacı tarafından bir ay arayla iki kez sınıflandırılmıştır. İki inceleme arasındaki uyum %94 düzeyinde çıkmıştır.
Yazar isimleri: []
Yayın Yılı: 30 Eylül 2020
Dergi ismi: Eurasian Journal of Educational Research
Yayın sayfa url: https://dergipark.org.tr/tr/pub/ejer/issue/57497/815896
Yayın pdf linki: https://dergipark.org.tr/tr/download/article-file/1362107
