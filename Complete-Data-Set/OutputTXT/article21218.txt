Makale Başlığı: Comparison of Hatching Results, Growth Traits, and Slaughter-Carcass Characteristics of Japanese Quails Classified by Hatching Egg Weight
Özet: Bu çalışmanın amacı, yumurta büyüklüğüne göre dört sınıfa ayrılan (G1: 8 g'dan düşük, G2: 8-10 g arası, G3: 10-12 g arası ve G4: 12 g'dan ağır) kuluçkalık bıldırcın yumurtalarından elde edilen Japon bıldırcınlarının kuluçka özelliklerini, büyüme performanslarını ve kesim-karkas özelliklerini belirlemektir. Araştırmanın hayvan materyali, bir Japon bıldırcın ebeveyn sürüsünden (rastgele çiftleştirilmiş, daha önce seleksiyon uygulanmamış, 16 haftalık yaşta) eş zamanlı olarak toplanan 525 yumurtadan elde edilen civcivlerden (her grupta 60 bıldırcın) oluşmaktadır. G2 ve G3'te döllülük ortalamaları diğer gruplara göre daha yüksek bulunmuştur (P<0.05). Erken ve geç dönem embriyonik ölüm ortalamaları için yumurta ağırlık grupları arasında fark bulunmamıştır. Benzer şekilde çıkış gücü açısından da gruplar arasında fark bulunmamıştır. Tona skor yöntemi ile belirlenen civciv kalitesi açısından hafif yumurtalardan elde edilen bıldırcın civcivleri en düşük ortalamaya (%96.43) sahip olmuştur (P<0.05). Yumurta ağırlığı ile civciv ağırlıkları arasında pozitif-doğrusal bir ilişki bulunmuş ve civciv ağırlık ortalamaları yumurta ağırlığı arttıkça artmıştır (P<0.05). Haftalık canlı ağırlık değerleri kullanılarak yapılan profil analizi sonuçlarına göre yumurta ağırlık sınıfları arasındaki civciv ağırlık farkı büyüme profillerine de yansımıştır. Ağır sınıf yumurtalardan elde edilen bıldırcınların büyüme profili diğerlerine göre daha yüksek bulunmuştur (P<0.05). Ağır yumurtalardan elde edilen bıldırcınlarda, Gompertz büyüme modelinin bükülme noktasındaki canlı ağırlık ve asimptotik ağırlık parametresi ortalama değerleri daha yüksek olarak tahmin edilmiştir (her ikisi de P<0.05). Deneme grupları arasında karkas randımanı ve karkas parçalarının oranları açısından fark bulunmazken, en düşük abdominal yağ oranı G1 grubunda bulunmuştur (P<0.05). Sonuç olarak et verimi için yetiştirilen Japon bıldırcınlarının kuluçkasında daha yüksek ağırlıkta kuluçkalık yumurtaların kullanılmasının ekonomik fayda sağlayacağı düşünülebilir.
Yazar isimleri: ['Gülşah ÖZÇALIŞAN', 'Fatih ŞAHİN', 'Hasan KARAKELLE', 'Doğan NARİNÇ']
Yayın Yılı: 13 Eylül 2022
Dergi ismi: Tekirdağ Ziraat Fakültesi Dergisi
Yayın sayfa url: https://dergipark.org.tr/tr/pub/jotaf/issue/72560/1058768
Yayın pdf linki: https://dergipark.org.tr/tr/download/article-file/2195766
