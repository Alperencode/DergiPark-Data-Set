Makale Başlığı: Youtube Platformunda Katılımcı Kültür Bağlamında Babalık Temsilleri
Özet: Bu çalışma babalık kavramının tarihsel dönüşümünü ve değişimini göz önünde bulundurarak son dönemde yeni medyadaki babalık temsillerini katılımcı kültür ürünleri aracılığıyla incelemeye çalışmaktadır. Çalışma, Youtube platformundaki katılımcı kültür içeriklerinde babalık temsillerini incelerken karşılaştığı temsilleri Ruth Wodak’ın (2007) söylem tarihsel eleştirel analiz yaklaşımı temelinde dört söylem kategorisi (kurucu, idame ettirici, dönüştürücü, yıkıcı) çerçevesinde tartışmaktadır. Babalık çeşitlerinden “ilgili babalık” türünün yeni medyadaki görünürlüğünü tespit etmek isteyen bu çalışma “Yeni Medyada Hayran ve Katılımcı Kültür Bağlamında Babalık Temsilleri” adlı doktora tezinden üretilmiştir. Doktora tezinin örneklemi, etiketleme yöntemi sonucunda ulaşılan babalık ile ilgili profesyonel olmayan kullanıcıların ürettiği 241 Youtube içeriğinden oluşmaktadır. Bu çalışma ise tez çalışması sırasında incelenen bu içeriklerden yalnızca “ilgili babalık” davranışı sergilediği gözlemlenen 13 kanalın içeriklerinin oluşturduğu söyleme odaklanmaktadır. Wodak’ın söylem tarihsel eleştirel yaklaşımına göre dönüştürücü ve yıkıcı söylemlerin gözlemlendiği bu içeriklerde, Türkiye’deki babalık türleri içinde ilgili babalık tutum ve davranışını benimseyenlerin ataerkil ideolojinin toplumsal cinsiyet rol dağıtımında babaya atfettiği kurucu söylemi dönüştürecek nitelikte söylemler üretildiği görülmektedir. Babalık temsilleri iletişim çalışmalarında daha çok ele alınan bir konu olduğunda karşılaşılan ilgili baba profilinin artacağı ve daha görünür kılınacağı düşünülmektedir.
Yazar isimleri: ['Çağla ÇAVUŞOĞLU']
Yayın Yılı: 29 Haziran 2022
Dergi ismi: İstanbul Arel Üniversitesi İletişim Çalışmaları Dergisi
Yayın sayfa url: https://dergipark.org.tr/tr/pub/isauicder/issue/70730/1101016
Yayın pdf linki: https://dergipark.org.tr/tr/download/article-file/2364324
