Makale Başlığı: Birinci Basamakta Çalışan Hekimlere Yönelik Hipertansiyon Ve Kardiyovasküler Risk Değerlendirmesi Eğitici Eğitimi Programının Değerlendirilmesi
Özet: Amaç: Bu çalışmada birinci basamakta çalışan hekimlere uygulanan hipertansiyon ve kardiyovasküler risk değerlendirmesi eğitici eğitim programının değerlendirilmesi amaçlanmıştır.Materyal ve Metod: Bu çalışma bir müdahale çalışmasıdır. Birinci basamakta çalışan hekimlere yönelik kronik hastalıklar izlemi eğitici eğitimleri gerçekleştirilmiştir. Bu eğitim Ankara’da 2017 yılında 195, 2018 yılında 109 hekime uygulanmıştır. Beş günlük eğitimde, eğitim öncesi katılımcıların bilgi düzeylerini belirlemek için ön test uygulanmıştır. Eğitimin bitiminde ise katılımcıların bilgi düzeyini tekrar değerlendirmek, eğitimden ne kadar yararlandıklarını saptamak amacı ile son test yapılmıştır. Testler 25 adet çoktan seçmeli soru içermekte olup her sorunun yalnız bir doğru cevabı vardır.  Katılımcıların ön test ve son testten aldıkları puanlar 100 üzerinden değerlendirilmiştir. Analiz 295 kişi üzerinden yapılmıştır. Ön test ve son test karşılaştırmalarında wilcoxon signed-rank  testi kullanılmıştır.Bulgular: Analizler katılan katılımcıların “Ön Test, Son Test Sonuçları” ve “Eğitim Memnuniyeti Değerlendirmesi” sonuçları üzerinden gerçekleştirilmiştir.  295 hekim bazında yapılan ön test ortalama başarı puanı 60,6’dır. Hekimlerin son test başarı puanı ise %52,7 artışla 92,5 puan olmuştur. Bu artış istatiksel olarak anlamlı bulunmuştur (p<0,05). Katılımcıların eğitim programıyla ilgili memnuniyet durumları incelendiğinde; %94.4’ü eğiticilerin etkili bir iletişim kurduklarını, %85.7’si eğitimin amacına ulaştığını düşündüğü, %91,3’ü eğitim programını mesleğiyle bağlantılı bulduğunu, %82,9’u bu eğitimin işlerinde kendilerini daha yeterli hissetmelerine yardım edeceğini düşündüğünü belirtmiştir.Sonuç: Bu çalışma, kronik hastalıklarla mücadelede sağlık personelinin hizmet içi eğitimlerle desteklenmesinin mesleki bilgi düzeyini arttırmasına ve güncellemesine imkan sağladığını destekler niteliktedir. Bu alanda yapılan çalışmalar az sayıda olup daha fazla çalışmaya ihtiyaç duyulmaktadır.
Yazar isimleri: ['Müberra ERKAYA TOSUN']
Yayın Yılı: 29 Aralık 2021
Dergi ismi: Sağlık Bilimlerinde Eğitim Dergisi
Yayın sayfa url: https://dergipark.org.tr/tr/pub/jedihes/issue/67262/997606
Yayın pdf linki: https://dergipark.org.tr/tr/download/article-file/1983069
