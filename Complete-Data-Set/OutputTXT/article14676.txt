Makale Başlığı: AELİUS ARİSTİDES’İN KYZİKOS SÖYLEVİ
Özet: Hatip Aelius Aristides, M.S. 2. yüzyılın başlarında Mysia’da dünyaya gelmiştir. Ailesinin varlıklı olması sayesinde Pergamon, Smyrna, Atina gibi merkezlerde ünlü hocalardan ders alan Aristides, zamanın öne çıkan hatiplerinden biri olmuştur. Ancak çeşitli merkezlere yaptığı zorlu yolculuklar Aristides’in daha sonraki yaşamını derinden etkileyecek bir hastalığa yakalanmasına neden olmuştur. Hatip kronik hale gelen bu hastalığından sağlık tanrısı Asklepios’un kendisine rüyasında bildirildiği tedavileri uygulayarak kurtulmaya çalışmıştır. Diğer yandan hastalığı onu meslek yaşamından tamamen alıkoymamış ve hastalığı sırasında da gezilerine devam etmiştir. Bunlardan biri de söylev vermek amacıyla Kyzikos’a yaptığı gezidir. Aristides, söz konusu geziyi anlattığı Hieroi Logoi’da söylevin içeriğine değinmese de Kyzikos’da verdiği söylev,  hatibin günümüze ulaşan eserleri arasında yer almaktadır. Kentin konumunun ve Roma’nın sağladığı barışın övüldüğü bu söylev, Kyzikos kenti ve Hadrianus Tapınağı açısından oldukça önemlidir. Zira içinde geçen bilgiler, bugün üst yapısı tamamen yok olmuş olan Hadrianus Tapınağı’nın görünümü hakkında tapınakla çağdaş az sayıdaki kaynaktan biridir. Yine söylev içerisinde geçen ifadelerden, söz konusu gezinin ve söylevin Marcus Aurelius ve Lucius Verus’un ortak imparatorlukları döneminde gerçekleştiği anlaşılmaktadır.
Yazar isimleri: ['Mustafa TÜRK']
Yayın Yılı: 30 Eylül 2022
Dergi ismi: Tarih Araştırmaları Dergisi
Yayın sayfa url: https://dergipark.org.tr/tr/pub/tariharastirmalari/issue/72887/1099352
Yayın pdf linki: https://dergipark.org.tr/tr/download/article-file/2357141
