Makale Başlığı: Gözler Beynin Aynasıdır. Pupilometri ve Psikolojideki Uygulamaları
Özet: Son yıllarda radyolojik görüntüleme yöntemlerinin klinik uygulama alanlarının artması ve yeni görüntüleme yöntemlerinin uygulamaya girmesi; beyin fizyolojisinin, fonksiyonlarının ve psikopatolojilerin etiyolojilerinin belirlenmesi ve bu patolojilerin farklı tedavi modellerine cevaplarının araştırılması yönünden çığır açmıştır. Ruh sağlığı alanında bu yöntemlerin kullanıma girmesi, bilimsel anlamda psikiyatri, psikoloji ve psikoterapi alanlarının; bilim metodolojisine uygun olarak,  gözlemlenip, ölçülebilir olma niteliklerine katkıda bulunmuştur. Fonksiyonel manyetik rezonans görüntüleme (FMRI) yöntemi gibi yüksek teknolojik cihazların kullanımı, psikopatolojilerde somut verilerin elde edilmesini sağlamış olsa da, bu tip cihazların yüksek maliyetleri ve bu cihazlara erişim zorluklarının bulunması, pupillometri gibi daha ucuz, kolay erişilebilir yöntemlere ihtiyacı gündeme getirmiştir.Pupil (göz bebeği), gözün yapısında bulunan irisin ortasında düzgün yuvarlak açıklıktır. Pupilin otonom sinirlerle uyarımı ve bu uyarıya pupil cevabı, sempatik ve parasempatik sistem aktivitesini değerlendirmede önemlidir. Pupil çapının değerlendirmesinde, pupil cetvelleri ya da pupillometre cihazları kullanılabilir.Pupilometri ve göz hareketlerinin ölçümlerine dayalı çalışmalar, başta tıp ve psikoloji alanlarında olmak üzere son yıllarda giderek daha fazla yer artmaktadır. Pupil çapı; kişinin duygusal durumunun, mental aktivitesinin ve karar verme süreçlerinin bir göstergesi olabilir.Pupil fonksiyonlarının, ruh sağlığı alanında da;  hastaların bilgi işleme tarzlarını anlamak, kişiye uygun tedavi modelini seçmek gibi birçok alanda kullanılabileceği yönünde çalışmalar bildirilmektedir.Yazımızda pupil ve göz fonksiyonlarının zihin ve duygularla ilişkisini nörobiyolojik yönden ortaya koyup, bu konuda yapılmış çalışmaların bir derlemesini yapmayı amaçladık.
Yazar isimleri: ['Mehmet Erdem MEMETOĞLU']
Yayın Yılı: 15 Ağustos 2022
Dergi ismi: Türkiye Bütüncül Psikoterapi Dergisi
Yayın sayfa url: https://dergipark.org.tr/tr/pub/bpd/issue/69431/1125799
Yayın pdf linki: https://dergipark.org.tr/tr/download/article-file/2465730
