Makale Başlığı: BİRLEŞİK KRALLIK GAZETELERİNİN RUSYA-UKRAYNA SAVAŞI’NA YAKLAŞIMI
Özet: Yazılı basın yasama, yürütme ve yargıdan sonra dördüncü güç olarak tanımlanmaktadır. Gazeteler ideolojik kaygıları ve kamuoyunu şekillendirme kabiliyetleri sebebiyle önemli iletişim araçlarıdır. Basın ülkelerin iktidar yapılarını etkileyebilir. Birleşik Krallık gazetelerinin Rusya-Ukrayna Savaşı’na yaklaşımı kamuoyunu şekillendirme açısından önemli bir örnektir. Bu makalenin amacı Birleşik Krallık gazetelerinin Rusya-Ukrayna Savaşı’na yaklaşımını açıklamaktır. YouGov kuruluşunun yayınladığı En Popüler Gazeteler Listesi’nden basit olasılıklı rastlantısal örnekleme yöntemini kullanarak altı gazete analiz için seçilmiştir: The Times, Metro, Daily Express, Daily Mail, the Sun, the I. Bu gazetelerin 25 Şubat-1 Mart 2022 tarihleri arasındaki haberleri içinden yedi haber analiz için seçilmiştir. Haberlerin görselleri ve başlıkları göstergebilim yönteminden yararlanarak analiz edilmiştir. Sonuç olarak, Birleşik Krallık gazetelerinin Ukrayna’yı desteklediği görülmüştür. Gazeteler Başkan Putin’i savaşın sorumlusu olarak görmüşlerdir. Putin sivilleri bombalayan bir tiran ve Adolf Hitler gibi bir diktatör olarak tanımlanmıştır. Putin’in gazeteler tarafından Avrupa ülkeleri için nükleer bir tehdit olarak yorumlandığı görülmüştür. Avrupa ülkelerinin ulusal egemenliklerinin tehdit altında olduğu ifade edilmiştir. Başkan Vladimir Putin’in Avrupa ülkeleri için tehlikeli bir diktatör olarak tanımlanması, güvenlik sorunu olarak görülmesi ve Ukrayna’nın desteklenmesi Birleşik Krallık gazetelerinin savaşa ülke siyasetiyle paralel bir şekilde yaklaştığını göstermektedir. Birleşik Krallık Parlamentosu ve Başbakan Boris Johnson Vladimir Putin yönetimindeki Rusya’yı savaşın sorumlusu olarak görmüş ve ağır yaptırımlar uygulamaya başlamıştır.
Yazar isimleri: ['Melih DİNÇER']
Yayın Yılı: 31 Ekim 2022
Dergi ismi: Ege Üniversitesi İletişim Fakültesi Medya ve İletişim Araştırmaları Hakemli E-Dergisi
Yayın sayfa url: https://dergipark.org.tr/tr/pub/egemiadergisi/issue/73206/1170177
Yayın pdf linki: https://dergipark.org.tr/tr/download/article-file/2629077
