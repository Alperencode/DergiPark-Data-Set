Makale Başlığı: Özel Eğitim Öğretmenlerinin Sosyal Bilgiler Derslerinde Güncel Olay Kullanımına İlişkin Görüşleri
Özet: Bu çalışmanın amacı, özel eğitim öğretmenlerinin sosyal bilgiler derslerinde güncel olayların kullanımına dair farkındalık düzeylerinin tespit ve analiz edilmesidir. Araştırmada nitel araştırma modellerinden durum analizi kullanılmıştır. Bu doğrultuda 2021-2022 eğitim öğretim yılında Antalya ilinin Muratpaşa İlçesinde resmi okullarda özel eğitim branşında görev alan gönüllü 15 özel eğitim öğretmeni ile görüşülmüştür. Öğretmenlere, uzman görüşleri alınarak hazırlanmış yarı yapılandırılmış şekilde oluşturulan görüşme soruları sunulmuştur. Görüşme formu açık uçlu sorulardan oluşmaktadır ve alt problemlere uygun hazırlanmıştır. Elde edilen veriler içerik analizi tekniği ile analiz edilmiştir. Elde edilen bulgulara göre özel eğitim öğretmenlerinin sosyal bilgiler dersinde güncel olayı kullandıkları konuların en çok belirli gün ve haftalar, küresel konular, doğal afetler şeklinde olduğu görülmüştür. Ancak özel eğitim öğretmenleri arasında görüş bildiren 4 öğretmenin sosyal bilgiler dersinde güncel olayları kullanmadıklarını belirtmişlerdir. Bunun yanında 2 öğretmen insanlar, yerler ve çevreler yanıtını vererek sosyal bilgiler dersi içindeki bir ünite isminden bahsetmiştir. Onlara yöneltilen soru ise sosyal bilgiler dersinde güncel olayları hangi konularda kullandıkları yönündedir. Verdikleri bu cevap konu ve ünite arasında ayrımı bilmediklerini ve karıştırdıklarını göstermektedir. Araştırmanın sonuçları genel olarak incelendiğinde özel eğitim alanında güncel olaylar kullanımına yönelik eksiklikler olduğu tespit edilmiştir. Bu eksikliklerin giderilebilmesi için özel eğitim programlarında güncel olay konusunda bir yapılanmaya giderek özel eğitim öğretmenlerinin bu konu özelinde daha fazla bilgilendirilmesi önerilebilir.
Yazar isimleri: ['Elif YILDIRIM', 'Kübra ÖZMEN']
Yayın Yılı: 30 Haziran 2022
Dergi ismi: Journal of Innovative Research in Social Studies
Yayın sayfa url: https://dergipark.org.tr/tr/pub/jirss/issue/70160/1116640
Yayın pdf linki: https://dergipark.org.tr/tr/download/article-file/2427700
