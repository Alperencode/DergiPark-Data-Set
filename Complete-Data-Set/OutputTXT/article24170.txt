Makale Başlığı: COVID-19 SALGINI SÜRECİNDE ÇOCUKLARDA EV KAZALARININ BELİRLENMESİ
Özet: Amaç: Araştırma; COVID-19 salgını nedeniyle tüm gününü evde geçirmek zorunda kalan 0-18 yaş aralığındaki çocukların ev kazalarına maruz kalma durumunu belirmek amacıyla yapıldı.Yöntem: Araştırma, Türkiye’de araştırmaya katılmayı kabul eden, 0-18 yaş aralığında çocuğu olan 628 anne ile tanımlayıcı tipte bir araştırma olarak gerçekleştirildi. Veriler “google.docs” programı ile geliştirilen anket formu aracılığıyla internet ortamında toplandı. Anket Formu, ebeveyn ve çocuğa ait sosyo-demografik özellikleri ve COVID-19 salgını öncesi ve salgın boyunca çocukların ev kazaları geçirme durumlarını sorgulayan 7 açık 35 kapalı uçlu toplam 42 sorudan oluşmaktadır. Ayrıca anket uygulamasıyla birlikte annelere “Bilgilendirilmiş Gönüllü Onam Formu” da gönderildi.Bulgular: Araştırma kapsamındaki çocukların %52.1’i erkektir. Çocukların yaş ortalamaları 7.14±4.81 yıldır. COVID-19 salgını sürecinde ön lisans/lisans ve lisansüstü eğitim düzeyine sahip ebeveynlerin çocuklarının evde kaza geçirme oranı, lise ve altı eğitim düzeyine sahip ebeveynlerin çocuklarına oranla anlamlı derecede daha yüksek bulundu. (p=0.012; p=0.016). COVID-19 salgını sürecinde annenin çalışma durumuna göre çocukların ev kazası geçirme oranlarında anlamlı derecede bir farklılık olduğu (χ2=8.790; p=0.012), ebeveynleri evden çalışan çocukların, ev kazası geçirme oranlarının da istatistiksel olarak anlamlı derecede daha yüksek olduğu belirlendi (χ2=7.570; p=0.006). Çocukların COVID-19 sürecinde ev kazası geçirmesiyle ilişkili bağımsız tek faktörün anne ve babanın birlikte evden çalışma durumu olduğu [OR=2.31(1.08-4.91);p=0.030] saptandı.Sonuç: Pandemi öncesi ve sürecinde çocukların ev kazaları geçirme oranları arasında bir farklılık yok iken, ebeveynleri evden çalışan çocukların kaza geçirme sıklığının arttığı bulundu. Ev ortamındaki kaza riskleri konusunda ailelere farkındalık yaratacak görsel ve işitsel eğitim materyalleri kullanarak, ev ortamındaki riskler konusunda ailelerin bilinçlendirilmesi önerilir.
Yazar isimleri: ['Burcu SELVİ ÇALIŞKAN', 'Duygu DEMİR', 'Serap BALCI']
Yayın Yılı: 3 Aralık 2022
Dergi ismi: YOBÜ Sağlık Bilimleri Fakültesi Dergisi
Yayın sayfa url: https://dergipark.org.tr/tr/pub/yobusbf/issue/73664/1119211
Yayın pdf linki: https://dergipark.org.tr/tr/download/article-file/2438698
