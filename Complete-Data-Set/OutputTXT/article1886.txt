Makale Başlığı: ÖRGÜTSEL UYUMSUZLUĞUN ÖNÜNDEKİ SAVUNMA HATTI: İÇ DENETİM
Özet: Örgütlerin itibarı kapsamında söylem, karar ve eylem tutarlılığı çok önemlidir. Örgütlerden sözleri paralelinde eyleme geçmeleri diğer bir deyişle söz verdikleri şeyleri tutmaları beklenir. Örgütlerin var olma sürecinde söyledikleri ile hayata geçirdikleri arasında tezatlıklar olabilmekte ve oluşan bu paradoksal durum örgütsel uyumsuzluk olarak tanımlanmaktadır. Örgütlerde örgütsel uyumsuzluğun istenmeyen neticelerinin bertaraf edilmesinde kullanılabilecek araçlardan biri etik davranışları yaygınlaştırmaktır. Örgütlerde etik temsilcileri olarak bilinen iç denetim birimlerinden beklenen fonksiyonlardan biri de budur. İç denetimin örgütün içinden bir birim olması onu örgütün diğer birimlerini daha kolay etkileme bakımından etkin hale getirir. İç denetçilerin veya iç denetim birimlerinin özerklikleri, tarafsız ve bağımsız çalışmaları dolayısıyla fazladır. İç denetçiler, örgütsel yaptırımlar/tehditler konusunda daha az baskı altındadır ve dolayısıyla örgütün politikalarını daha fazla etkileyebilirler. Ahlaki davranışların benimsenmesinde iç denetçilerden aktif olarak rol almaları istenir ve sessiz kalmamaları, ahlaki olmayan bir iradeyi benimsememeleri de beklenir. Bu, örgütlerde etik savunucusu olan iç denetçilerin ahlaki duruşlarıyla ilgili bir sorumluluğudur. Örgütün ahlaki aktörlerinden biri olan iç denetçiler, etik rolleri ön plana çıkararak bir kuruluşun söylem, karar ve eylemleri arasındaki çelişkileri azaltabilir. Bu makale, örgütsel uyumsuzluğun önünde bir savunma hattı oluşturabilecek iç denetim birimlerine yönelik bir yorum sunmaktadır. Örgütlerde olumsuz örgütsel davranışlar sergilenmesine neden olabilen örgütsel uyumsuzluk çerçevesinde iç denetim birimlerinin sorumluluklarına dair çalışmaların sınırlı olması nedeniyle bu kapsamda yapılacak çalışmaların alana katkı getireceği değerlendirilmektedir. Bu kapsamda mevcut çalışma, örgütsel uyumsuzluk modelini teorik olarak açıklamayı ve örgütsel uyumsuzluk sürecini önlemede iç denetim birimlerinin rolü ve duruşları hakkında bazı çıkarımlarda bulunmayı amaçlamaktadır.
Yazar isimleri: ['Murat GÖRMEN']
Yayın Yılı: 31 Mayıs 2022
Dergi ismi: Artuklu Kaime Uluslararası İktisadi ve İdari Araştırmalar Dergisi
Yayın sayfa url: https://dergipark.org.tr/tr/pub/artuklu/issue/68418/987849
Yayın pdf linki: https://dergipark.org.tr/tr/download/article-file/1944996
