Makale Başlığı: Matematik Eğitimi Bağlamında Matematik Tarihi Çalışmalarına Genel Bir Bakış: Bir Meta Sentez Çalışması
Özet: Bu araştırmada meta sentez yöntemi kullanılarak matematik eğitimi bağlamında matematik tarihine ilişkin çalışmaların mevcut durumunu ve nasıl eğilim gösterdiğini ortaya koymak amaçlanmıştır. Bu amaçla 2016-2020 yılları arasında yayınlanmış olan 37 makale, 8 yüksek lisans tezi ve 2 doktora tezi olmak üzere toplam 47 çalışma, amaçlı örnekleme yöntemi ile seçilerek analiz edilmiştir. Çalışmalara Google Akademik arama motoru, YÖK Ulusal Tez Merkezi, TÜBİTAK ULAKBİM Dergipark, EBSCOhost-ERIC, ProQuest Dissertations & Theses, ELSEVIER Scopus, SpringerLink, Taylor-Francis ve JSTOR veri tabanlarından ulaşılmıştır. İçerik analizine tabii tutulan çalışmalar; amacı, yayın türü, araştırma deseni, örneklem düzeyi, veri toplama aracı, sonuçları ve kullanım biçimleri bağlamında incelenmiştir. Toplanan veriler frekanslarına göre yorumlanıp grafik veya tablo ile sunulmuştur. Çalışmaların çoğunda öğrencilerin başarı, tutum, inanç, motivasyon, öz yeterlik, zihinden hesaplama gelişimi ve matematiksel düşünme düzeylerindeki değişimi araştırmak amaçlanmıştır. Ayrıca, yapılan çalışmaların büyük bir bölümünü makalelerin oluşturduğu görülmüştür. Durum çalışması ve doküman inceleme desenleri başta olmak üzere nitel çalışmaların ağırlıkta olduğu ise dikkat çeken sonuçlar arasındadır. Çalışmalar, örneklem olarak en çok ortaokul öğrencileri ile yürütülmüştür ve söz konusu çalışmalarda en çok kullanılan veri toplama araçları görüşme formu, doküman, ölçek ve anketleri olmuştur. Araştırma sonucunda, özellikle matematik eğitimi kapsamı başta olmak üzere matematik tarihi alanında çalışma yapacak olan araştırmacılara ve uygulayıcılara bazı önerilerde bulunulmuştur.
Yazar isimleri: ['Mehmet Kasım KOYUNCU']
Yayın Yılı: 31 Temmuz 2022
Dergi ismi: Eğitim Ve İnsani Bilimler Dergisi: Teori Ve Uygulama
Yayın sayfa url: https://dergipark.org.tr/tr/pub/eibd/issue/70603/1079673
Yayın pdf linki: https://dergipark.org.tr/tr/download/article-file/2277323
