Makale Başlığı: POST- TRUTH ÇAĞINDA SOSYAL MEDYANIN KAMUOYU OLUŞTURMA GÜCÜ: YENİ İNFAZ DÜZENLEMESİ ÖRNEĞİ
Özet: Bugün iletişim teknolojilerinde yaşanan gelişmeler ve ilerlemelerle geleneksel medyanın yerini sosyal medyanın aldığı görülmektedir. Bu değişim ve dönüşüm insan ilişkilerinde yeni olanaklar ortaya çıkarsa da, bir takım olumsuzlukları da beraberinde getirmiştir. Teknolojik gelişmelerle birlikte sosyal medya kullanımındaki artış bu mecralarda yayılan bilgilerin doğruluğunun sorgulanmasına sebep olmuştur. Sosyal medyada özgürce içerik üretilip paylaşılırken, bu içeriklerin doğruluğu ya da yalan-sahte bilgiler içerip içermediği herhangi bir denetime tabi olmadığından rahatlıkla bireyleri yanıltabilmektedir. Politik alanda derin kutuplaşmanın ortaya çıkmasıyla birlikte sahte-yalan bilgilerin hızla dolaşıma sokulması ve diğer aday ya da partiyi karalamaya yönelik çabaların arttığı görülmektedir. Böylesine bir ortamda bireyler kendi fikirleriyle aynı yönde olan bilgileri yanlış olduklarını bilseler dahi yoğun bir şekilde dolaşıma sokma gayreti içerisindedir.1990’lı yıllarla birlikte literatüre giren post-truth kavramıyla gerçekliklerin ötesine geçerek, duygu yüklü anlamlandırmayla gerçekliklerin üstünün örtülmeye çalışıldığı bir döneme girilmiştir. Bu yeni dönem kuşkusuz politik alanda da kendine yer bularak, sosyal medyayla birlikte önemli bir boyuta ulaşmıştır. Siyasi çekişmelerin ve kutuplaşmaların ortaya çıkması bu süreci hızlandırarak politik aktörlerin kendi tabanlarını konsolite etmek ve rakiplerini zor duruma düşürmek amacıyla olayları saptırıp bağlamından kopararak ve onlara duygusal anlamlar yükleyerek yeni yapay bir gerçeklik oluşturmaya çalışmaktadırlar. Kuşkusuz araştırıp sorgulamaktan kaçınan bir toplumsal yapının inşası bu durumun oluşumuna zemin hazırlamıştır. Bu çalışmanın amacı, hakikat ötesi çağda sahte-yanlış haberlerin politik söylemler kullanılarak bireylerin duygularına hitap edecek şekilde dolaşıma sokulmalarının yansımalarını ortaya koymaktır. Çalışma Yeni İnfaz Düzenlemesine ilişkin 14-21 Nisan 2020 tarih aralığında Twitter’da dolaşıma sokulan paylaşımlar veri analiz yöntemlerinden olan betimsel analiz tekniğiyle incelenmiştir. Bu çalışmada bireyleri duygusal açıdan etkileyen sahte haberlerin dolaşıma sokulması, bireylerin rasyonel karar vermesinde ve onları yönlendirmesinde rolü olduğu sonucuna ulaşılmıştır.
Yazar isimleri: ['Zekeriya SARIHAN', 'Raci TAŞCIOĞLU']
Yayın Yılı: 27 Mayıs 2022
Dergi ismi: İnönü Üniversitesi İletişim Fakültesi Elektronik Dergisi (İNİF E-Dergi)
Yayın sayfa url: https://dergipark.org.tr/tr/pub/inifedergi/issue/70036/978185
Yayın pdf linki: https://dergipark.org.tr/tr/download/article-file/1906526
