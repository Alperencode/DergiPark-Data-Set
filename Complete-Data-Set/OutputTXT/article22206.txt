Makale Başlığı: Kuzu Konsantre Yemlerine Fındık ve Fındık Yağı Katılmasının Artlı Erkek Kuzularında Bazı Vücut Ölçüleri, Kesim ve Karkas Özelliklerine Etkisi
Özet: Bu çalışma, kuzu konsantre yemlerine fındık ve fındık yağı ilavesinin Artlı kuzularının bazı vücut ölçüleri, kesim ve karkas özellikleri üzerine etkilerini belirlemek amacıyla yapılmıştır. Denemede 27 kuzu, her birinde 9 kuzu bulunan üç gruba ayrılmıştır. Gruplara, konsantre yemlerine %5 fındık (grup 1), %3 fındık yağı (grup 2) ve katkısız (kontrol) eklenerek izonitrojenik ve izokalorik hazırlanan %85 konsantre ve %15 kaba yem verilmiştir. Hayvanlar ad libitum beslenmiş, taze içme suyu sağlanmış ve çalışma 14 gün adaptasyon ve 56 gün deneme olmak üzere 70 gün sürdürülmüştür. Vücut ölçüleri bakımından gruplar arasında istatistiksel fark bulunmamıştır (P>0.05). Fındık, fındık yağı ve kontrol gruplarında 0. günde cidago yüksekliği 56.72, 57.88 ve 55.72 cm iken, çalışmanın sonunda (56. gün) bu değerler 61.44, 61.66 ve 60.88 cm olarak belirlenmiştir. Gruplar arasında kesim özellikleri, baş, ayak, deri, kalp-akciğer-karaciğer ağırlıklarındaki farklılıklar istatistiksel olarak önemsiz bulunmuştur (P>0.05). Gruplar arasında karkas özellikleri bakımından istatistiksel fark gözlenmemiştir (P>0.05). En yüksek sıcak ve soğuk karkas ağırlıkları ile kuyruk ağırlıkları fındık yağı grubunda (19.93, 19.49 ve 4.395 kg) tespit edilmiştir. Gruplar arasında kol oranı hariç, karkas özellikler arasında farklılıklar istatistiki olarak önemsiz saptanmıştır (P>0,05). Soğuk karkas randımanı fındık, fındık yağı ve kontrol gruplarında %49.23, 48.41 ve 48.49 olarak bulunmuştur.Çalışmada, enerji değeri yüksek olan fındık ve fındık yağının entansif besilerde kuzu konsantre yemlere katılabileceği sonucuna varılmıştır. Ayrıca bu çalışmada ilk defa Artlı kuzularının bazı vücut ölçüleri, kesim ve karkas özellikleri belirlenmiştir.
Yazar isimleri: ['Serkan KUMAŞ', 'Muammer TİLKİ', 'İsmail KAYA']
Yayın Yılı: 30 Eylül 2022
Dergi ismi: Akademik Et ve Süt Kurumu Dergisi
Yayın sayfa url: https://dergipark.org.tr/tr/pub/aeskd/issue/72720/1093789
Yayın pdf linki: https://dergipark.org.tr/tr/download/article-file/2334100
