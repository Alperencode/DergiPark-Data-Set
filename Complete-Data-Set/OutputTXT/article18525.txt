Makale Başlığı: Üniversite Öğrencilerinin Covid-19 Aşısına Yönelik Tutumunu Etkileyen Unsurların İncelenmesi
Özet: Tüm dünyayı maddi manevi etkisi altına alan Covid-19 pandemisi şüphesiz ki küresel bir felakettir. Bu hastalıkla başa çıkmak ve can kayıplarının önüne geçilmesi için toplum bağışıklığının sağlanması gerekmektedir. Salgın hastalıkları önleme noktasında tıbbi bir tedbir olan aşılar, ilaçlardan farklı olarak hem birey hem de toplum düzeyinde etki göstermektedir. Bu doğrultuda dünyayı etkisi altına alan Covıd-19 salgınının ancak doğru bir aşılama programı ile kontrol altına alınabileceği düşünülmektedir. Bu çalışmanın temel amacı, Covid-19 aşısına yönelik üniversite öğrencilerinin geliştirdiği tutum ve tutumu etkileyeceği düşünülen koronavirüs korkusu ile sağlık hizmetleri sistemine çok boyutlu güven konuları irdelemektir. Çünkü aşılama programlarının başarılı olabilmesi, bireylerin aşıya yönelik geliştirdiği düşünce ve tutumlara bağlıdır. Çalışma Türkiye’deki devlet üniversitelerinde eğitimi devam eden öğrencilerin katılımı ile gerçekleşmiştir. Çalışma kapsamında 360 öğrenciye ulaşılmış toplanan veriler SPSS 25 ve SPSS Amos paket programıyla analiz edilmiştir. Çalışma sonucunda üniversite öğrencilerinin koronavirüs korku/kaygı düzeylerinin düşük olduğu görülmüştür. Öğrencilerin sağlık hizmetlerine orta düzeyde bir güven duydukları saptanmıştır. Çalışmada Covid-19 aşısına yönelik tutumlara bakıldığında; katılımcıların, aşıya karşı olumlu bir tutum geliştirdiği ve aşı konusunda bir farkındalığa sahip olduğu gözlenmiştir. Covid-19 aşısına yönelik tutumlar ölçeği genel puanlarının, cinsiyet değişkenine göre anlamlı bir farklılık göstermediği fakat Covid-19 geçirme durumu, eğitim düzeyi ve medya takip durumuna göre anlamlı farklılıklar gösterdiği tespit edilmiştir.
Yazar isimleri: []
Yayın Yılı: 29 Haziran 2022
Dergi ismi: Çağ Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/cagsbd/issue/70749/1137816
Yayın pdf linki: https://dergipark.org.tr/tr/download/article-file/2515080
