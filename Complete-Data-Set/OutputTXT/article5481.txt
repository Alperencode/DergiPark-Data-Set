Makale Başlığı: Medikal Turistlerin Tercihinde Etkili Olan Faktörlerin İncelenmesi
Özet: Bu araştırmanın amacı, medikal turistlerin tercihinde etkili olan faktörlerin (ülke ortamı, hizmetler/tesisler, maliyetler, turizm destinasyonu), bazı sosyo-demografik özellikler (cinsiyet, yaş, medeni durum, aylık gelir, eğitim, kıta/bölge) dikkate alınarak incelenmesidir.  Bu amaçla, çalışmada Fetscherin ve Stephano’nun (2016) dört boyut ve 34 ifadeden oluşan Medikal Turizm İndeksi (MTI) kullanılmıştır. Ölçekte yer alan faktörler, medikal turistlerin ülke ve sağlık kuruluşu tercihinde de etkili olan faktörler arasında yer aldığından tercih edilmiştir. Çalışmanın evrenini, Türkiye’de medikal turizm açısından tercih edilen iller arasında yer alan İstanbul ve Ankara’ya tedavi olmak için yurt dışından gelen 302.416 medikal turist oluşturmaktadır. Araştırmanın örneklemi ise 415 medikal turistten oluşmuştur. Araştırma sonucunda; medikal turizm tercihinde etkili olan “ülke ortamı” faktörünün medikal turistlerin cinsiyeti, gelir durumu, eğitim durumu ve geldikleri ülkeye göre; “turizm varış noktası” faktörünün medikal turistlerin geliri ve geldikleri kıta/bölgeye göre; “tıbbi turizm maliyetleri” faktörünün medikal turistlerin geliri ve geldikleri kıta/bölgeye göre; “tesis ve hizmetler” faktörünün medikal turistlerin eğitim durumu ve geldikleri kıta/bölgeye göre farklılık gösterdiği tespit edilmiştir.
Yazar isimleri: ['Şafak ÇINAR', 'Derya SİVUK']
Yayın Yılı: 31 Aralık 2021
Dergi ismi: Eurasian Journal of Health Technology Assessment
Yayın sayfa url: https://dergipark.org.tr/tr/pub/ehta/issue/65763/991799
Yayın pdf linki: https://dergipark.org.tr/tr/download/article-file/1959755
