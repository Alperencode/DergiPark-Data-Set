Makale Başlığı: Total abdominal histerektomi bilateral salfingooferektomi ameliyatı olan kadınların beden algıları ve benlik saygıları arasındaki ilişki
Özet: Amaç: Araştırmanın amacı, total abdominal histerektomi bilateral salfingooferektomi (TAH-BSO) ameliyatı olan kadınların beden algıları ve benlik saygıları arasındaki ilişkinin belirlenmesidir. Yöntem: Tanımlayıcı tipteki araştırmanın örneklemini Mersin’deki bir üniversite hastanesinin kadın hastalıkları ve doğum servisinde TAH-BSO uygulanan 118 kadın oluşturmuştur. Araştırmanın verileri, araştırmacılar tarafından oluşturulan anket formu, Beden Algısı Ölçeği (BAÖ) ve Rosenberg Benlik Saygısı Ölçeği (RBSÖ) ile toplanmıştır. Verilerin tanımlayıcı istatistikleri; ortanca, ortalama, standart sapma, sayı ve yüzdelik değerleri ile verilmiştir. Verilerin değerlendirilmesinde; iki grup ortalamaları karşılaştırması için Mann Whitney U testi ile t-testi, ikiden fazla grup ortalamaları karşılaştırması için Kruskal Wallis testi ile one way ANOVA ve sürekli iki değişken arasındaki ilişkiyi belirlemek için Spearman korelasyon katsayısı kullanılmıştır. Bulgular: Kadınların yaş ortalamasının 50.13±9.57, evlilik süreleri ortalamasının ise 26.53±11.97 yıl olduğu belirlenmiştir. Kadınların %86.4’ünün evli, %40.7’sinin ilköğretim mezunu, %55.1’inin en az üç çocuğa sahip olduğu bulunmuştur. Kadınların %47.5’nin kanama şikayetiyle hastaneye başvurduğu ve %39’una göre uterusun onlar için hiçbir anlam ifade etmediği bulunmuştur. Kadınların BAÖ’den aldıkları puan ortalamalarının 151.05±26.64 ve RBSÖ’den aldıkları puan ortalamalarının 5.02±1.08 olduğu saptanmıştır. Araştırmada, BAÖ ile RBSÖ arasında istatistiksel olarak anlamlı bir ilişkinin olmadığı bulunmuştur (r= -0.113; p=0.224). Sonuç: Bu araştırmada, TAH-BSO ameliyatının kadınların beden algıları ve benlik saygıları üzerinde olumsuz bir etkiye sahip olmadığı belirlenmiştir. Bu sonuç kadınların TAH-BSO gibi çok sık yapılan bir jinekolojik ameliyata ilişkin bakış açılarının değiştiğini göstermektedir.
Yazar isimleri: ['Ahu AKSOY CAN', 'Aysu BULDUM', 'Filiz DEĞİRMENCİ', 'Duygu VEFİKULUÇAY YILMAZ']
Yayın Yılı: 31 Ağustos 2022
Dergi ismi: Mersin Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/mersinsbd/issue/71427/1057848
Yayın pdf linki: https://dergipark.org.tr/tr/download/article-file/2192062
