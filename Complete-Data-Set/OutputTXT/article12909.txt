Makale Başlığı: Bebeklerin 0-12 ayda beslenme özelliklerinin incelenmesi: Aydın ili örneği
Özet: Amaç: Annelerin bebeklerini sadece anne sütüyle besleme süreleri ve tamamlayıcı beslenmedeki uygulamaları çeşitli etkenlere göre değişmektedir. Bu araştırmanın amacı, Aydın ili örneğinde annelerin bebek beslenmesindeki uygulamalarını ve bunları etkileyen faktörleri incelemektir.Gereç ve yöntem: Analitik ve kesitsel tipteki araştırma, Aydın ilinin Efeler ilçesindeki toplam 23 adet Aile Sağlığı Merkezi’nde yürütülmüştür. Araştırma örneklemi, 12-24 aylık bebeği olan 350 anneden oluşmaktadır. Araştırma verileri, sözlü onamları alındıktan sonra anneler ile gerçekleştirilen yüz yüze görüşmelerde doldurulan veri toplama formları aracılığıyla toplanmıştır. Bulgular: Bu araştırmada sadece anne sütüyle beslenme süresi 6 (0-9) ay ve tamamlayıcı beslenmeye başlama zamanı 6 (4-10) ay olarak bulunmuştur. Lise mezunu annelerin bebeklerini sadece anne sütüyle besleme süreleri daha kısaydı. Geniş aile yapısındaki bebeklerin sadece anne sütüyle beslenme süreleri daha uzundu ve ailedeki birey sayısı ile sadece anne sütüyle beslenme süresi arasında pozitif yönlü zayıf bir ilişki vardı. Daha düşük gelir düzeyine sahip anneler, tamamlayıcı beslenmeye daha erken başlamıştı ve öğrenim grupları arasında tamamlayıcı beslenmeye en erken başlayan anneler lise mezunlarıydı.Sonuç: Bu araştırma, tamamlayıcı beslenmeye erken başlama oranının (%30,6) düşük olmadığını ve annelerin bebekleri için sadece anne sütüyle beslenme ve uygun tamamlayıcı beslenme konusunda yeterli bilgiye sahip olmadığını göstermiştir. Bu nedenle bebek beslenmesi konusunda annelere eğitimler verilmelidir.
Yazar isimleri: ['Ece SEZER', 'Sibel ŞEKER', 'Ayşe Demet KARAMAN']
Yayın Yılı: 1 Ekim 2022
Dergi ismi: Pamukkale Tıp Dergisi
Yayın sayfa url: https://dergipark.org.tr/tr/pub/patd/issue/68710/1063606
Yayın pdf linki: https://dergipark.org.tr/tr/download/article-file/2215166
