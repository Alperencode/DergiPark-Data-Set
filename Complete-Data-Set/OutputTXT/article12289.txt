Makale Başlığı: Farklı Seramik Primerleri ve Kumlamanın Rezin Siman ile Zirkonya Arasındaki Bağlanma Dayanımına Etkisi
Özet: Amaç: Bu çalışmanın amacı, farklı primerler ve kumlamanın self-adeziv rezin siman ile zirkonya materyali arasındaki makaslama bağlanma dayanımı üzerindeki etkisini araştırmaktır.Gereç ve Yöntemler: Elli adet zirkonya örneği hazırlandı ve sinterlendi. Örnekler uygulanan yüzey işlemine göre rastgele 5 farklı gruba ayrıldı (n=10): Grup N (kontrol; ek yüzey işlemi uygulanmadı), Grup K (örnekler 50 µm Al2O3 partikülleri ile kumlandı), Grup S (örneklere Super-Bond Universal Ceramic Primer uygulandı), Grup M (örneklere Monobond N uygulandı) ve Grup Z (örneklere Z-Prime Plus uygulandı). Daha sonra tüm örneklere 3 mm çapında self-adeziv rezin siman uygulandı. Örnekler, üniversal bir test makinesinde 1 mm/dk'lık hız altında makaslama bağlanma dayanımı testine tabi tutuldu. İstatistiksel analizler tek yönlü ANOVA ve Tukey HSD testleri ile %95 güven aralığında yapıldı.Bulgular: Grupların ortalama bağlanma dayanımı değerleri arasında anlamlı fark bulundu (P<0.001). Grup K, Grup N'den önemli ölçüde daha yüksek bir ortalama bağlanma dayanımı değeri gösterdi (P<0.05); ancak primer gruplarından önemli derecede daha düşük ortalama bağlanma dayanımı değeri gösterdi (P<0.05). Grup S, M ve Z; Grup N ve Grup K'dan istatistiksel olarak daha yüksek ortalama bağlanma dayanımı değerleri gösterdi (P<0.05), ancak primer uygulanan gruplar arasında anlamlı bir fark bulunmadı (P>0.05).Sonuç: Primer yöntemi, kumlama işlemine kıyasla rezin siman ve zirkonya arasındaki bağlanma dayanımını önemli derecede iyileştirmiştir. Farklı primerler, karşılaştırılabilir makaslama bağlanma dayanımı sonuçları göstermiştir.
Yazar isimleri: ['Tuba YILMAZ SAVAŞ', 'Simel KARACA', 'Ceyda AKIN', 'Ozgur INAN']
Yayın Yılı: 31 Ağustos 2022
Dergi ismi: Necmettin Erbakan Üniversitesi Diş Hekimliği Dergisi
Yayın sayfa url: https://dergipark.org.tr/tr/pub/neudhfdergisi/issue/72415/1133742
Yayın pdf linki: https://dergipark.org.tr/tr/download/article-file/2498845
