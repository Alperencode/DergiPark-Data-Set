Makale Başlığı: 2019/1151 sayılı AB Dijitalleşme Yönergesi ve Alman Hukuku (DİRUG) Uyarınca Online Şirket Kuruluşu, Sicile Online İbraz ve Sicil Kayıtlarının Online İlanı
Özet: Manuel çağı kapatıp dijital çağa hızlı adımlarla geçiş yaptığımız şu günlerde, “dijitalleşme” olgusunun insanoğlunu gerek bireysel ve toplumsal alanda gerekse iş hayatında nasıl çepeçevre kuşattığına hep birlikte tanık olmaktayız. Dijital dönüşümün hayatın neredeyse her alanında etkili olmaya başladığı böyle bir zamanda, hayatın dinamiklerinin gerisinde kalma lüksü olmayan hukuk biliminden de bu gelişmelere ayak uydurması beklenmektedir. Nitekim son yıllarda hukukun hemen her alanında dijitalleşme odaklı düzenlemeler ve uyarlamalar yapılmakta olup; şirketler hukuku da bu gelişmelerden payına düşeni ziyadesiyle almaktadır. Teknolojik gelişmelerin ekonomi hayatına kazandırdığı dijital hareketlilik ve hız, özellikle bu dünyanın önemli aktörleri olan şirketlerin söz konusu gelişmelere ayak uydurabilecek şekilde dizayn edilmelerini ve buna paralel olarak gerekli hukuki düzenlemelerin yapılmasını zorunlu hale getirmiştir. Nitekim gerek uluslararası gerekse ulusal boyutta yapılan çalışmalara bakılacak olduğunda, dijital enstrüman ve yöntemlerin şirketler hukuku alanında daha geniş bir şekilde kullanılması amacına yönelik birçok yeni düzenleme yapıldığı görülmektedir. Bu bağlamda incelenmesi gereken önemli düzenlemelerden bir tanesi, 31.07.2019 tahinde yürürlüğe giren 2019/1151 sayılı AB Dijitalleşme Yönergesidir. İlgili yönerge ile şirketler hukukunda dijital uygulamaların artırılması amacıyla çok sayıda yeniliğe imza atılmıştır. Nitekim Birlik’e üye ülkelerden Almanya’da, yönerge hükümlerinin ulusal hukuka dahil edilmesi amacıyla hazırlanan Kanun (DiRUG) da, 01. 08. 2022 tahinde yürürlüğe girmiş bulunmaktadır. Dijitalleşme Yönergesi ve buna paralel olarak Alman Hukuku’nda dijital uygulamaların sisteme dahil edilmesi amacıyla birden fazla alanda düzenleme yapılmış olmakla beraber; bu çalışmada yalnızca “online şirket kuruluşu”, “belgelerin/bilgilerin sicile online ibrazı” ve “sicil kayıtlarının online ilanı”na ilişkin yapılan düzenlemeler ele alınmıştır.
Yazar isimleri: []
Yayın Yılı: 5 Ekim 2022
Dergi ismi: İstanbul Hukuk Mecmuası
Yayın sayfa url: https://dergipark.org.tr/tr/pub/ihm/issue/72608/1176168
Yayın pdf linki: https://dergipark.org.tr/tr/download/article-file/2654227
