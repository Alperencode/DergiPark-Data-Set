Makale Başlığı: COVID-19 PANDEMİSİNİN 12. SINIF ÖĞRENCİLERİNİN ÜNİVERSİTE SINAVINA HAZIRLIK SÜRECİNE YANSIMALARI
Özet: Bu çalışma COVID-19 salgınının lise son sınıf öğrencilerinin üniversiteye giriş sınavına hazırlık süreçleri üzerindeki yansımalarına odaklanmıştır. Araştırmanın amacı, COVID-19’a yakalanma korkusu ve akademik öz-yeterlik değişkenlerinin lise son sınıf öğrencilerinin üniversite sınavına hazırlık süreçlerinin salgın nedeniyle ne kadar engellendiğine ilişkin algıları üzerindeki yordayıcı rolünü araştırmaktır. Ayrıca araştırmada öğrencilerin COVID-19 salgınının üniversite sınavında gösterecekleri başarıyı nasıl etkileyeceğine ilişkin görüşleri de incelenmiştir. Araştırmaya 288 kız ve 113 erkek olmak üzere toplam 401 lise son sınıf öğrencisi katılmıştır. Bulgular COVID-19’a yakalanma korkusu ve akademik öz-yeterliğin öğrencilerin üniversite sınavına hazırlık süreçlerinin salgın nedeniyle engellendiğine ilişkin algılarını istatistiksel olarak anlamlı düzeyde yordadığını göstermiştir. COVID-19 korkusu arttıkça öğrencilerin engellenme algısı artarken; akademik öz-yeterlikteki artış engellenme algısında azalmaya yol açmıştır. Öğrencilerin büyük çoğunluğu COVID-19 salgınının üniversite sınavındaki başarılarını olumsuz olarak etkileyeceği görüşüne sahiptir. Öğrenciler bu başarısızlığın nedenleriyle ilgili olarak milli eğitim bakanlığının uygulamalarındaki sorunlara, pandemi temelli sorunlara, teknik ve mekânsal sorunlara, akademik güçlüklere ve sınavla ilgili endişelerine dikkat çekmişlerdir.
Yazar isimleri: []
Yayın Yılı: 30 Temmuz 2021
Dergi ismi: Milli Eğitim Özel Eğitim ve Rehberlik Dergisi
Yayın sayfa url: https://dergipark.org.tr/tr/pub/ozelegitimrehberlikdergisi/issue/66067/1032727
Yayın pdf linki: https://dergipark.org.tr/tr/download/article-file/2116162
