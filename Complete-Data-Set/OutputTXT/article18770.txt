Makale Başlığı: Otizm Spektrum Bozukluğunda Elektroensefalografinin Rolü: Çocuk Nörolojisi Bakışı
Özet: Amaç: Otizm spektrum bozukluğu’nda (OSB) epileptik dalga formasyonu ve anormal paroksizmal aktivite sık görülen elektroensefalografi (EEG) anormallikleridir. Bu anormalliklerin nöbete dönüşüp dönüşmeyeceği yapılan birçok çalışmaya rağmen henüz bilinmemektedir. Bu çalışmada amacımız OSB tanılı hastalarımızın elektroensefalografik bulgularını değerlendirmektir.Gereç ve Yöntem: Ocak 2015-Aralık 2019 tarihleri arasında bir Çocuk Nöroloji polikliniğinde izlenen OSB’li hastalar retrospektif olarak incelenmiştir. Bulgular: Çalışmaya alınan 49 hastanın yaşlarının ortanca değeri 5’ti (2-17 yaş) ve erkek olgular (n=46, %93,8 erkek; n=3, %6,5 kız) çoğunluktaydı. Hastaların %73’ünde (n=36) mental gerilik mevcuttu. Kırk hasta (%81,6) çocuk psikiyatrisi tarafından atipik otizm tanısı ile izlenmekteydi. Hastalarımızın %34,6’sı (n=17) normal, %65,3’ü (n=32) anormal EEG bulgularına sahipti. Elektroensefalografi anormallikleri zemin aktivitesinde yaşa uygun olmayan organizasyon bozukluğu (n=21; %63,6) ve jeneralize epileptik anormallikti (n=11; %34,3). Zemin aktivitesinde yaşa uygun olmayan organizasyon bozukluğu olan hastaların %33’ünün (n=7) izlemde EEG bulgularının normalleştiği ve nöbet geçirmedikleri görüldü. Epileptik anormalliği olan 8 hastanın 7’sine klinik nöbeti olması nedeniyle anti epileptik tedavi başlandı. Hastalarımızın %85’i normal MRG bulgularına sahipken anormallikler periventriküler lökomalazi, nonspesifik gliotik değişiklikler ve serebellar atrofiden oluşmaktaydı.Tartışma ve Sonuç: Sonuç olarak OSB’li çocuklarda ek nörolojik bulgu ya da özgeçmişlerinde nörolojik bir hastalığı düşündüren bir özellik varlığında beyin MRG; nöbet şüphesi, dil becerisinde gerileme ve eşlik eden mental retardasyon varlığında EEG yapılması gerekmektedir. Ayrıca OSB’de epileptik anormallik sık olsa da yalnızca klinik nöbet varlığında anti epileptik tedavisi verilmesi gerekmektedir.
Yazar isimleri: []
Yayın Yılı: 30 Ağustos 2022
Dergi ismi: Dokuz Eylül Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/deutip/issue/72585/1174514
Yayın pdf linki: https://dergipark.org.tr/tr/download/article-file/2647493
