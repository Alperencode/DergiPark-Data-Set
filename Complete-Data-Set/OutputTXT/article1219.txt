Makale Başlığı: Erken Çocuklukta Matematik Becerileri: Çeşitli Değişkenler ve Erken  Matematik Müdahale Programları
Özet: Okul öncesi dönemde edinilen nitelikli matematik kavram ve becerileri, çocukların matematik başarısını artırmasının yanı sıra farklı etkinliklerle bütünleştirilerek diğer öğrenme alanlarını da desteklemektedir. Küçük yaşta matematik becerilerinin desteklenmesi, çocukların akademik başarılarına yansıyan bir etken olarak pek çok araştırma ile tespit edilmiştir. Bu nedenle, çocukların ileriki yıllarda matematik alanındaki yetersizlikleri ile mücadele etmek ve onları başarılı bir okul hayatına hazırlamak için okul öncesi dönemde matematik becerilerinde görülen bireysel farklılıkları anlamak büyük önem taşımaktadır. Sosyoekonomik düzey, etnik köken, özel gereksinim gibi farklı özellikleri göz önünde bulundurarak oluşturulan matematik etkinlikleri ve uygulamaları tüm çocukların gereksinimlerini karşılamada yardımcı olacaktır. Özellikle sosyoekonomik durum ve özel gereksinim, çocukların matematik performanslarında farklılıkların önemli etkenleri olarak karşımıza çıkmakta ve bu gruplarda yer alan çocuklar matematik başarısı açısından dezavantajlı ya da risk grupları olarak değerlendirilmektedir. Son yıllarda ulusal alanyazında okul öncesi dönemde matematik eğitimine yönelik çalışmalar artış göstermektedir. Bu noktada dezavantajlı gruplarda erken matematik becerilerinin gelişimi ve desteklenmesi de önemli görülmektedir. Bu derleme çalışmasında, erken çocukluk döneminde matematik becerilerini etkileyen değişkenler ele alınmıştır. Ayrıca sosyoekonomik durum ve özel gereksinime sahip olma değişkenleri kapsamında dezavantajlı grupta yer alan çocuklar için geliştirilmiş araştırma temelli, sistemli erken matematik müdahale programları incelenmiştir. Çalışma sonucunda, okul öncesi dönemde dezavantajlı grupta yer alan çocukların matematik becerilerini desteklemek için kendi kültürümüze, programımıza yönelik oluşturulacak araştırma temelli matematik müdahale programlarının çocuklar için yararlı olabileceği düşünülmektedir.
Yazar isimleri: ['Binnur YILDIRIM HACIİBRAHİMOĞLU']
Yayın Yılı: 1 Temmuz 2022
Dergi ismi: Anadolu Journal of Educational Sciences International
Yayın sayfa url: https://dergipark.org.tr/tr/pub/ajesi/issue/71051/929169
Yayın pdf linki: https://dergipark.org.tr/tr/download/article-file/1737920
