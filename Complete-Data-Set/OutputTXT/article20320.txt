Makale Başlığı: Aliyev’in İkinci Karabağ Savaşı ile İlgili Ulusa Sesleniş Konuşmalarının Politik Söylem Analizi
Özet: Azerbaycan ile Ermenistan arasında tarihsel ve toplumsal arka planı 1980’li yıllara dayanan Dağlık Karabağ sorunu yıllarca çözümsüz kalmış, birincisi 1990’lı yılların, ikincisi ise 2020’li yılların başında iki savaş yaşanmıştır. Hem cephede hem de politik düzlemde sürdürülen savaş ve çatışma durumlarında, taraflar eylemlerini haklı çıkarmak ve meşrulaştırmak, kendi bakış açılarını yayarak bilgi akışını yönetmek ve ayrıca kamuoyunun desteğini kazanmak için ikna ve propaganda amaçlı politik söylemlere başvurmaktadırlar. Bu bağlamda çalışma, politik söylemdeki ikna maksatlı retoriksel araçların savaş gibi önemli bir konu ile ilgili olarak nasıl kullanıldığını Azerbaycan Cumhurbaşkanı İlham Aliyev’in İkinci Karabağ Savaşı süresince gerçekleştirdiği ulusa sesleniş konuşmaları örneğinde ortaya koymayı amaçlamaktadır. Bu doğrultuda, Ponton’un politik söylem analizi yöntemi çerçevesinde Aliyev’in 4 Ekim 2020-10 Kasım 2020 tarihleri arasındaki 6 konuşması çözümlenmiştir. Aliyev'in özellikle ulusa sesleniş konuşmalarında Azerbaycan halkının kendine olan güvenini tazelemekte ethosu, duygu durumunu ortaya koymakta ise pathosu etkili bir biçimde kullandığı görülmüştür. Aliyev tüm konuşmalarında mantıksal argümanları ve tarihsel kanıtları kullanarak Azerbaycan’ın haklılığını desteklemektedir. Bu bağlamda Aliyev’in konuşmalarında ikna araçlarını ve retoriksel araçları etkili ve yerinde kullanarak beden dili ile de söylemlerini desteklediği, böylece konuşmalarının etkisini pekiştirdiği sonucuna varılmıştır. 
Yazar isimleri: ['Elif ŞEŞEN', 'Duygu ÜNALAN', 'Şeyhmus DOĞAN']
Yayın Yılı: 26 Ekim 2022
Dergi ismi: MANAS Sosyal Araştırmalar Dergisi
Yayın sayfa url: https://dergipark.org.tr/tr/pub/mjss/issue/73111/1057135
Yayın pdf linki: https://dergipark.org.tr/tr/download/article-file/2189344
