Makale Başlığı: Distopik Gelecek Bağlamında Mekân Kavramı Üzerine Bir Uygulama
Özet: Bu çalışmanın ana çıkış noktası, mevcut fiziksel çevre ve değişen ekosistemin orta vadeli bir gelecekte varacağı noktada konut mekânlarının yeniden nasıl yorumlanacağı sorusuna dayanmaktadır. Olası bir gelecekte varılacak olan ekosistemin nasıl olabileceği, bu ekosistem içinde insanın ne şekilde varlığını sürdürebileceği, tüm bunlar kapsamında insanın en temel ihtiyaçlarından biri olan barınmaya yönelik problemlerin nasıl çözülebileceği soruları çalışmanın başlangıç aşamalarını oluşturmuştur. Bu kapsamda değişen ekosistemin varacağı nokta için distopik bir çevre atmosferinden yola çıkılarak, bu çevreye entegre olabilecek konut mekânına dair yapılabilecek çalışmalar sorgulanmıştır. Fiziksel çevreyi bir konsept olarak değerlendirme fikriyle birlikte konutun da net bir fiziksel tariften ziyade bir imge ve atmosfer ürünü olarak nasıl ele alınabileceği değerlendirilmiştir. Sonraki aşamada, gelecek kurgusunun bir öngörü niteliğinde oluşturulması ve öngörülen gelecek senaryosu içerisinde yer alacak olan kullanıcı ile konut mekânına yönelik önerilerin, bir katılımcı grubu ile yapılacak alan çalışması doğrultusunda gerçekleştirilmesi hedeflenmiştir. Bu sayede katılımcıların gerçekleştireceği, birbirinden farklı, olası gelecek senaryoları ve konut imgesi önerileri üzerinden bir değerlendirme yapma fırsatı doğmuş olacaktır. Birinci modülde distopya ve ütopya kavramlarına dair teorik altyapı sunularak katılımcılarla paylaşılan metin ve izledikleri film örneği üzerinden bu kavramlara yönelik analizlerini gerçekleştirmeleri beklenmiştir. Yine birinci modülde yer alan sinema ile sinema ve mekân ilişkilerine yönelik çalışmada ilgili teorik altyapı sunulmuş, sonrasında katılımcıların izledikleri film örnekleri üzerinden filmlerde kullanılan ana kavram ve konseptlere yönelik çalışmaları ile film mekânlarını analiz ettikleri iki ayrı çalışma yapmaları beklenmiştir. Böylelikle çalışmanın temel kavram ve araçlarını oluşturan distopya, ütopya, sinema, mekân, temsil gibi başlıklar çalışmanın birinci modülü olarak ele alınmıştır. Tez çalışması kapsamında ikinci modülde bireysel olarak yapılan daha fazla film seti ve kavram setleri ile imgeye yönelik çalışmalar yapılmıştır. Üçüncü modülde hazırlanan anket çalışması ile bu saha çalışmasının faydaları ve getirileri sorgulanma fırsatı olmuştur.
Yazar isimleri: ['Merve BÖLÜKBAŞI', 'Şahika ÖZDEMİR']
Yayın Yılı: 31 Ağustos 2022
Dergi ismi: İstanbul Sabahattin Zaim Üniversitesi Fen Bilimleri Enstitüsü Dergisi
Yayın sayfa url: https://dergipark.org.tr/tr/pub/izufbed/issue/70053/1125018
Yayın pdf linki: https://dergipark.org.tr/tr/download/article-file/2462583
