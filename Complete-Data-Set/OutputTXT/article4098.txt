Makale Başlığı: Puslu Kıtalar Atlası Romanında Bünyamin’in Yolculuğunun Kahramanın Sonsuz Yolculuğu Bağlamında İncelenmesi
Özet: İnsanın, varoluşa dair sorunsalında çok önemli bir yeri olan yolculuk teması, mitik anlatılardan modern anlatılara kadar çeşitli görünümlerde, fiziksel ya da psikolojik düzlemde anlatıların içine gizlenmiş olabildiği gibi açık olarak da kendini gösterir. Hangi çağda hangi coğrafyada olursa olsun insanın varoluş macerasının yolculuk arketipinde ifadesini bulması ilginçtir. Joseph Campbell’ın Kahramanın Sonsuz Yolculuğu adlı eseri bu konuyu etraflıca inceleyen ve derinleştiren kült bir eserdir. Onun açtığı yolda pek çok metin çeşitli dil ve edebiyat bölümlerinde yolculuk teması açısından incelenmiştir. Türk edebiyatında bu incelemeler genellikle mitolojik anlatılar, halk edebiyatı eserleri, mesneviler yahut modern romanlar üzerine yapılmış ve postmodern eserler bu konu açısından pek ele alınmamıştır. Bunda elbette konunun postmodern eserlerde gözlemlenebilmesinin zorluğu sebep olarak karşımıza çıkabilir. Zira postmodern metinler; yapıları itibariyle çözümlemelerinde daha çok olasılık içeren, diğer metinlere nazaran daha soyut olabilen ve kişilerinin metinsel varlığa dönüştüğü eserlerdir. Dolayısıyla bu eserlerdeki kişilerin yolculuklarının hatlarını çizmek de daha girift bir çalışma süreci gerektirecektir. “Puslu Kıtalar Atlası Romanında Bünyamin’in Yolculuğunun Kahramanın Sonsuz Yolculuğu Bağlamında İncelenmesi” adlı bu çalışmada, postmodern bir roman olan Puslu Kıtalar Atlası’nın Bünyamin adlı kahramanı, Campbell’ın Kahramanın Sonsuz Yolculuğu eserindeki yönteme göre incelenmiştir. Çalışmanın amacı, söz konusu yolculuk temasının ve içerdiği arketiplerin postmodern bir eserde de sembolik anlamda görülebileceğine örnek sunmaktır. 
Yazar isimleri: ['Betül SİNSOYSAL', 'Nihayet ARSLAN']
Yayın Yılı: 21 Ekim 2022
Dergi ismi: Dil ve Edebiyat Araştırmaları
Yayın sayfa url: https://dergipark.org.tr/tr/pub/diledeara/issue/73096/1118280
Yayın pdf linki: https://dergipark.org.tr/tr/download/article-file/2434894
