Makale Başlığı: Obezite Tedavisinde İntragastrik Balonlar ve TransPyloric Shuttle Üzerine Sistematik Bir İnceleme
Özet: Endoskopik bariatrik prosedürlerin obezite tedavisinde kullanımı son yıllarda yaygınlaşmaya başlamıştır. Bu sistematik derlemede, obezite tedavisinde intragastrik balon ve transpilorik shuttle uygulamalarının rolünün değerlendirilmesi amaçlanmıştır. 1 Aralık 2020 – 25 Aralık 2020 tarihleri arasında PubMed, Cochrane Library ve Web of Science veri tabanlarında “Intragastric Balloon” ve “TransPyloric Shuttle” arama terimleri kullanılarak kapsamlı bir arama yapılmıştır. Toplam yirmi yedi klinik çalışma (intragastrik balonlarla ilgili 24 ve transpilorik shuttle ile ilgili 3 çalışma) değerlendirilmiştir. Her iki yöntemin de ağırlık kaybı ve obeziteye bağlı komorbiditeler üzerine önemli olumlu etkilerinin olduğu açıktır. Bu tekniklerin ayrıca tip 2 diyabet ve obezitesi olan hastalarda ilaç kullanımını azaltma potansiyeli de bulunmaktadır. İntragastrik balon ve transpilorik shuttle uygulamaları arasındaki en önemli fark, neden oldukları komplikasyonların sıklığı ve şiddetidir. İntragastrik balonlar ile ilişkili en sık görülen komplikasyonlar bulantı, kusma, karın ağrısı ve şişkinlik iken, transpilorik shuttle ile ilişkili en sık görülen komplikasyonlar gastroduodenal ülserler, gastroözofageal reflü hastalığı ve boğaz ağrısıdır. Tüm bunlara ek olarak elde edilen en önemli bulgulardan birisi de balonların tipinin ve yapısının yanı sıra, balonun uygulama süresi ve midedeki pozisyonunun da intragastrik balonların olumsuz ve pratik etkilerinde değişikliklere neden olabileceği sonucudur. Sonuç olarak, intragastrik balon uygulaması, obeziteye eşlik eden komorbiditeleri iyileştirmek için obez hastalarda kullanılan, ancak yan etki riskleri olan ve nispeten kısa süreli etkili bir endoskopik tekniktir. Diğer yandan, transpilorik shuttle tekniğinin güvenlik profilinin iyileştirilmesi gerekmektedir.
Yazar isimleri: ['Taha Gökmen ÜLGER', 'Muhittin TAYFUR', 'Funda Pınar ÇAKIROĞLU']
Yayın Yılı: 31 Mayıs 2022
Dergi ismi: İzmir Katip Çelebi Üniversitesi Sağlık Bilimleri Fakültesi Dergisi
Yayın sayfa url: https://dergipark.org.tr/tr/pub/ikcusbfd/issue/70141/1012932
Yayın pdf linki: https://dergipark.org.tr/tr/download/article-file/2039269
