Makale Başlığı: Orta Toroslar’da Alanköy-Belkuyu (Akören) ile Tahtalı (Çumra) Bölgeleri Arasındaki İstiflerin Tektono-Stratigrafisi
Özet: İnceleme alanında, Orta Toros silsilesinin göreceli otoktonu Geyikdağı Birliği ve alt alloktonu Bozkır Birliğine ait Geç Paleozoyik-Mesozoyik kayaç grupları ile bu yaşlı birimleri açılı uyumsuzlukla örten Pre-Miyosen-Kuvaterner çökelleri yüzeylemektedir. Geyikdağı Birliğinin bölgedeki stratigrafik istiflenmesi,  çok bol rudistli ve foraminiferli resif karbonatları şeklindeki, Geç Kretase yaşlı, Saytepe formasyonu ile başlamaktadır. Üzerinde uyumlulukla çört yumrulu, killi kireçtaşı-  marn içerikli pelajiklerden oluşan, Geç Kretase-Paleosen yaşlı Alan formasyonu izlenir. Otokton birliğin en üst lito-stratigrafi birimini ise, Alan formasyonu uyumlulukla örten ve pelajik kırıntılılardan yapılı fliş istiflerini kapsayan, Eosen yaşlı Beden formasyonu oluşturur. Bölgedeki Geyikdağı Birliği kayaları, Bozkır Birliğine ait üç ayrı tektonik dilim tarafından üzerlenmektedir. Bozkır Birliğinin en alt tektono-stratigrafik dilimini, Maestrihtiyen yaşlı Hatip ofiyolitli karışığı oluşturur. Bu ofiyolitli melanj dilimini, yörenin ikinci alloktonu konumundaki çörtlü kireçtaşı-killi kireçtaşı-radyolarit yapılışlı ve Geç Kretase yaşlı pelajik Boyalıtepe formasyonu üzerler. Bozkır birliği kapsamındaki üst allokton tektonik dilim ise, inceleme alanında iki ayrı formasyon şeklindedir. Altta, kuvarsit-şeyl ara katkılı, koyu gri-siyah renkli, algli ve fuzulinli kireçtaşından yapılı Orta-Üst Permiyen istiflerini kapsayan, Eldeş formasyonu yer alır. Onun üzerinde de açılı uyumsuzlukla, bol eklemli ve masif yapıdaki Orta Triyas-Jura yaşlı neritik kireçtaşlarının oluşturduğu Gencek formasyonu, bulunmaktadır. Çalışma alanındaki otokton ve allokton konumlu bu tektonik dilimler,    post-paroksizm sonrası olasılıkla Miyosen öncesinde çökelmiş olan çakıltaşı egemen kaba kırıntılıların oluşturduğu Kozludere formasyonu ve Geç Pliyosen-Pleyistosen yaşlı dağ eteği-alüvyal yelpaze çökellerinden müteşekkil Topraklı formasyonu veya Holosen yaşlı alüvyonlar ile örtülmüşlerdir.
Yazar isimleri: ['Ahmet TURAN']
Yayın Yılı: 30 Haziran 2022
Dergi ismi: Karamanoğlu Mehmetbey Üniversitesi Mühendislik ve Doğa Bilimleri Dergisi
Yayın sayfa url: https://dergipark.org.tr/tr/pub/kmujens/issue/70244/1099044
Yayın pdf linki: https://dergipark.org.tr/tr/download/article-file/2355754
