Makale Başlığı: Şark çıbanı vakalarında bilgi ve farkındalık düzeyini artırmaya yönelik müdahale çalışması: Şanlıurfa örneği
Özet: Amaç: Bu çalışmada Şark çıbanı hastalarında; tedavi sırasında eğitim olmaksızın hastalıkla ilgili bilgi düzeyinde değişiklik olup olmadığını ve sağlık eğitiminin hastaların hastalıkla ilgili bilgi düzeyi üzerine etkisini belirlemek amaçlanmıştır. Yöntem: Araştırma müdahale tipindedir ve Şanlıurfa Şark Çıbanı Tanı ve Tedavi Merkezinde gerçekleştirilmiştir. Çalışma 51 kişi müdahale, 51 kişi kontrol grubu olmak üzere, toplamda 102 kişi ile tamamlanmıştır. Her iki gruba da ilk başvuru anında öntest yapılmıştır. Müdahale grubuna daha sonra eğitim verilmiş, bir ay sonra bilgi ve farkındalık düzeyi tekrar ölçülmüştür. Kontrol grubuna herhangi bir eğitim verilmemiş, tedavi süresince bilgi düzeyinin değişip değişmediği belirlenmek amacıyla bir ay süren tedavi sonrasında bilgi ve farkındalık düzeyi tekrar ölçülmüştür. Bulgular: Kontrol grubunun bilgi puanı tedavi öncesinde ortalama 3.88±1.78, tedavi sonrasında ortalama 4.96±1.46 olarak bulundu.  Müdahale grubunun bilgi puanı tedavi öncesinde ortalama 3.33±1.26, tedavi sonrasında ortalama 6.25±1.29 olarak bulundu. Hem tedavi öncesine göre tedavi sonrası bilgi düzeyi, hem de kontrol grubuna göre müdahale grubu bilgi düzeyi yüksek bulundu (p<0.05). Sonuç: Şark çıbanı hastaları genellikle daha az eğitimli ve düşük gelirli bireylerden oluşmaktadır. Tedavi ile birlikte mutlaka nitelikli danışmanlık da verilerek hastalar desteklenmelidir.
Yazar isimleri: ['Burcu BEYAZGÜL', 'İbrahim KORUK', 'Rüstem KUZAN', 'Şule ALLAHVERDİ']
Yayın Yılı: 31 Ağustos 2022
Dergi ismi: Mersin Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/mersinsbd/issue/71427/985019
Yayın pdf linki: https://dergipark.org.tr/tr/download/article-file/1934124
