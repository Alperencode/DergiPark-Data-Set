Makale Başlığı: Dünya Basınının Covid-19 Pandemisine Bakışı: Beş Ülke Beş Gazete
Özet: Salgın, hastalık, felaket gibi haberler her dönemde kitle iletişim araçlarının gündem konusu olmuştur. 2019’un sonlarında insanların yaşamlarını etkileyecek bir virüsün ortaya çıkması ve ardından Dünya Sağlık Örgütü tarafından Covid-19’un pandemi ilan edilmesi dünyanın gündemini değiştirmiştir. Bu çalışmanın temel amacı; 11 Mart 2020 tarihinde Dünya Sağlık Örgütü tarafından ilan edilen pandeminin dünya basınından temsilen seçilen gazetelerin birinci sayfalarında nasıl ve ne şekilde yer aldığının analiz edilmesidir. Çalışmada haberlerin pandemi öncesi ve sonrası dönemi kapsayacak şekilde incelenmesi hedeflenmiştir. Covid-19 ve pandemi haberlerinin dünya basınında nasıl ve ülkeler arasında hangi farklılıklarla yansıtıldığı çalışmanın temel sorunsalını oluşturmaktadır. Pandemi öncesi ve sonrası dönemi kapsayan haberlerin daha yoğun olarak yer aldığı, Almanya’dan Der Tagesspiegel, Amerika Birleşik Devletleri’nden New York Post, Birleşik Krallık’tan The Independent, Çin Halk Cumhuriyeti’nden Shanghai Daily ve Fransa’dan Le Parisien gazetelerinin 45 günlük sürecin incelendiği çalışmada içerik analizi yöntemi kullanılmıştır. Bu süreçte 5 gazetede yayınlanan 358 haberin analiz edildiği çalışmada, incelenen haberlerin çoğunun olumsuz öğeler barındırdığı ve bilgilendirici nitelikte olduğu sonucuna ulaşılmıştır. Çalışmada ayrıca ülkeler arasında haberlerin veriliş tarzında da belirli farklılıklar tespit edilmiştir.
Yazar isimleri: ['Yasemin GÜLŞEN YILMAZ', 'Emre Osman OLKUN']
Yayın Yılı: 22 Temmuz 2022
Dergi ismi: Erciyes İletişim Dergisi
Yayın sayfa url: https://dergipark.org.tr/tr/pub/erciyesiletisim/issue/71307/1081637
Yayın pdf linki: https://dergipark.org.tr/tr/download/article-file/2284944
