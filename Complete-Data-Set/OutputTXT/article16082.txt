Makale Başlığı: Terapi Süreçlerinde Geleneksel- Modernite Salınımında Çekim Merkezleri ve Kaos Kuramı
Özet: Bu çalışmada literatür gözden geçirilerek bilimdeki paradigma değişimlerinin doğa ve beşeri bilimleri nasıl etkilediğinin ortaya konması, sosyolojik olarak toplumsal değişim süreçlerinin cemaat ve cemiyet tipi toplum salınımlarının kaos teorisine göre izah edilmesi, beşeri bilimlerdeki iki uçlu diyalektik yaklaşımdan itidal kutbunun kaotik çeker etkisi ile üç kutuplu salınımın sistem teorisi açısından izahı ve bu değişimlerin psikoterapi seansındaki iz düşümlerini incelemek ve ortaya çıkarmak amaçlanmıştır.  Toplumları geleneksel ve modern toplumlar olarak sınıflandırmak mümkündür. Geleneksek toplumlar daha çok tarıma dayalı ve işgücüne ağırlık veren toplumlardır. Modern toplumlar sanayileşmeye dayalı toplumlar olup daha çok zihin gücüne dayanan toplumlardır. Geleneksel toplumlarda insan ilişkileri pederşahi bir yönetimin hiyerarşik yapılanması şeklinde örgütlenmiştir. Modern toplumlar ise yasalardan gücünü alan eşit bireyler şeklinde organize olmuştur. Geleneksel yapılar içlerinde birlikte olmanın getirdiği güvenliği, konforu ve sıcaklığı barındırırken, bireyin sınırlarının işgal edildiği bir daralmayı da birlikte getirmektedir. Modern toplumlar bireyin özgürlüğünü ona tam verirken, insan olarak özlediği yakınlık, sıcaklık ve güvenliği verememektedir. İnsanlık tarihi bu iki yapıyı bir arada temin etmeye yönelik olarak bir uçtan öbür uca salınımlar halinde savrulmaktadır. Bu savrulmalar tarihsel süreçler içerisinde çekim merkezlerinin etkisi ile hiç öngörülemeyen noktalara ulaşabilmektedir. Bu gelişim kaos kuramının, sistem teorisinin, alan yaklaşımının ve fraktal etkilerin parametreleri tarafında belirlenmektedir.Bu salınımları insanlık tarihi boyunca takip etmek mümkün olabildiği gibi, aynı yasaları kullanarak psikoterapi tarihinde de benzer salınımları, çeker etkilerini ve sisteme girecek yeni bir girdi ile kelebek etkisinin öngörülemeyen sonuçlarını izlemek mümkündür. Psikoterapi sitemlerindeki bu değişim ve dönüşüm bir terapistin ve bireyin terapi süreçleri içinde de söz konusudur. Hatta bir seansın içinde mikro düzeyde aynı salınımları, çeker etkisini, kaotik yapılanmaları, alanın seansa etkisini ve fraktal oluşumlara bağlı öngörülemeyen sonuçlarını izlemek her zaman mümkündür. Zamanın ruhuna uygun bir şekilde terapi kuramları ve terapistler çağın gelişimine uygun olarak kendilerini güncellemelidirler.
Yazar isimleri: ['Tahir OZAKKAS']
Yayın Yılı: 15 Ağustos 2022
Dergi ismi: Türkiye Bütüncül Psikoterapi Dergisi
Yayın sayfa url: https://dergipark.org.tr/tr/pub/bpd/issue/69431/1053413
Yayın pdf linki: https://dergipark.org.tr/tr/download/article-file/2174808
