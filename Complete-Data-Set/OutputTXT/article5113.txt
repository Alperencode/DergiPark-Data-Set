Makale Başlığı: Antalya İli Kumluca İlçesi Sera İşletmelerinin İncelenerek Erzurum İli Seralarının Geliştirilme Olanaklarının Araştırılması
Özet: Örtü altı yetiştiriciliği; getirisinin yüksek olması, kısa sezonlarda ürünün yetiştirilip tüketime hazır hale gelmesi, üretici açısından maliyetin kısa sürede karşılanması ve ülke ekonomisine sağladığı katkılar nedeniyle; tarla tarımına göre daha çok özen gösterilmesi gereken bir üretim koludur. Örtü altı yetiştiriciliği ve seracılık ülkemizde tüm bölgelerde aynı seviyede gelişim göstermemiştir. Bu çalışmanın amacı; Antalya, Kumluca yöresinde örtü altı yetiştiriciliği için elde edilen bilgiler ışığında Erzurum’da örtü altı yetiştiriciliğin geliştirilebilirliği konusunda değerlendirmeler sunmaktır.Kumluca yöresinin seracılık açısından önemli bir başarı sağlamış olması ve bu konuda elde edilmiş tecrübeler incelendiğinde, Kumluca örtü altı yetiştiriciliğinin Erzurum örtü altı yetiştiriciliğini geliştirmeye dayalı bazı yol gösterici unsurlara sahip olduğu görülmektedir. Erzurum bulguları incelendiğinde hıyar ve domates üretiminin örtü altı yetiştiriciliğinde en çok yetiştirilen ürünler olduğu ve bu açıdan Kumluca bulguları ile örtüştüğü belirlenmiştir. Erzurum’un karasal iklim tipine sahip olması yıllık ısıtma problemlerini ve buna bağlı olarak maliyetleri arttıracağından Kumluca’dan farklı olarak, bakının hesaplanması ve ayrıca ısıtma için jeotermal veya güneş enerjisi gibi alternatiflerin düşünülmesini gerektirmektedir. Erzurum için en önemli unsurlardan birisi olan seraların ısıtılması, Kumluca’da daha çok dondan korunma şeklinde basit sistemler kullanılarak yürütüldüğünden, Erzurum yöresi seracılığının diğer bölgelerle rekabet edememesi konusunda ısıtma maliyetleri en önemli problemdir. Fakat Kumluca bölgesinde dondan korunma amaçlı uygulanan çatı yağmurlama sistemi ve ısı perdeleri gibi yöntemlerin Erzurum’da bahar aylarında kullanılması erkencilik açısından faydalar sağlayacaktır.
Yazar isimleri: ['Selda ÖRS']
Yayın Yılı: 30 Ekim 2022
Dergi ismi: Erciyes Tarım ve Hayvan Bilimleri Dergisi
Yayın sayfa url: https://dergipark.org.tr/tr/pub/ethabd/issue/70664/1159764
Yayın pdf linki: https://dergipark.org.tr/tr/download/article-file/2587155
