Makale Başlığı: Loic Wacquant'da Kent, İktidar ve Toplum Kuramı
Özet: Bu makale Loïc Wacquant’ın geliştirdiği özgün araştırma programının kent sosyolojisi için vaat ettiği imkanları konu alıyor. Loïc Wacquant, ampirik araştırmaları, kuramsal tartışmaları ve metodolojik açılımları bir arada yürüten, çağdaş sosyolojinin nadir total sosyologlarından biridir. Pierre Bourdieu sosyolojisinin önde gelen temsilcilerinden olan Wacquant, hocasının kavramsal çerçevesini genişleterek, marjinalleştirerek ve zaman zaman da farklı figürlerle sentezleyerek özgün bir yaklaşım üretir. Çalışma ilk olarak, bu özgün bakış açısının altında yatan ve Wacquant külliyatının omurgasını teşkil eden dört temel ilkeleye odaklanıyor. Sözünü ettiğimiz bu dört temel ilke, epistemolojik ihtiyat, uygulamalı Bourdieu sosyolojisi, etnografiyle iç içe geçmiş bedenden sosyoloji ve sabit-fikir savar olarak eleştiridir. Makale ardından Wacquant’ın Kent Paryaları’ndan Punishing the Poor’a uzanan çalışmalarının ana hatlarını ve temel kavramsal teçhizatını ele alıyor. Fransız sosyoloğun kentsel mekân, iktidar mücadeleleri ve bedensel eğilimler arasında kurmaya çalıştığı bağlantıların altı çiziliyor. Son olarak, Wacquant’ın ilişkisel sosyolojiyi temel alarak geliştirmeye çalıştığı kent sosyolojisi yaklaşımının Pierre Bourdieu külliyatındaki temelleri inceleniyor. Bourdieu’nün Cezayir’de yürüttüğü erken dönem çalışmalarından, Fransa’daki geç dönem çalışmalarına kadar kentsel mekâna dair ilgisinin farklı boyutları ve imaları tartışılıyor.
Yazar isimleri: ['Aksu AKÇAOĞLU']
Yayın Yılı: 30 Ekim 2022
Dergi ismi: TroyAcademy
Yayın sayfa url: https://dergipark.org.tr/tr/pub/troyacademy/issue/73284/1152482
Yayın pdf linki: https://dergipark.org.tr/tr/download/article-file/2570241
