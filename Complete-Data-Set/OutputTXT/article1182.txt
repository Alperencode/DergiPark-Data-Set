Makale Başlığı: Erzincan İli Merkez İlçesi Sığırcılık İşletmelerinde Barınakların Yapısal Özellikleri ve İşletmecilerin Öğrenim Durumlarıyla İlişkileri
Özet: Bu araştırma, Erzincan ili merkez ilçesine bağlı köy ve beldelerde bulunan sığırcılık işletmelerindeki sığır barınaklarının yapısal özelliklerini, işletme sahiplerinin öğrenim durumlarını, problemlerini ve çözüm önerilerini ortaya koymak amacıyla yapılmıştır. Ayrıca, barınak yapısal özellikleri ile işletme sahiplerinin eğitim düzeyleri arasındaki ilişkilerde analiz edilmiştir. Bu amaçla, merkez ilçede bulunan 2003 işletmeden basit tesadüfi örnekleme yöntemiyle rastgele seçilen 401 adet işletme sahibiyle yüz yüze anket yapılmıştır. Sığırcılık işletmelerinin %95,0’inde kapalı ahır, %4,8’inde yarı açık ahır ve %0,3’ünde de açık ahırların bulunduğu saptanmıştır. Erzincan ili merkez ilçede bulunan sığır barınaklarının çeşitleri ile işletmecilerin eğitim düzeyleri arasında istatistiksel olarak önemli bir ilişki bulunmadığı da tespit edilmiştir. Sığır barınaklarının duvarlarının yapımında genellikle briket kullanıldığı (%50,6), bunu taş (%22,7), kerpiç (%12,6), tuğla (%11,6), bims (%2,2) ve ahşap (%0,3) kullanımı takip etmiştir. Ahır tabanı açısından işletmeler değerlendirildiğinde, ahırların %98,2’sinde tabanın beton, %0,3’ünde toprak, %1,0’ında tahta ve %0,5’inde ise seramik andezit gibi diğer malzemelerin kullanılarak inşa edildiği tespit edilmiştir. Bu işletmelerinin %20,2’sinde sığırlar için altlık kullanılırken, %79,8’inde ise altlık kullanılmadığı saptanmıştır. Ayrıca, sığır ahırlarının %82,7’sinde işletme sahipleri kışın ahırın havalandırma bacalarını açık tutarken, %17,3’ü ise kapalı tuttuklarını ifade etmişlerdir. İşletme sahiplerinin öğrenim düzeyinin, işletmelerde bacaların kışın açık veya kapalı tutulması üzerine etkisinin önemli (P<0,05) olduğu belirlenmiştir. Ahırlardaki gübre temizliğinin, işletmelerinin %97,5’inde insan gücü ile %1,5’inde otomatik mekanik sıyırıcılarla ve %1,0’inde de traktörle yapıldığı da belirlenmiştir. Buzağıların barındırıldığı yerin, işletmecilerin öğrenim seviyesinden istatistiksel olarak önemli derecede (P<0,05) etkilendiği de tespit edilmiştir. İşletme sahiplerinin öğrenim seviyesinin yükselmesiyle beraber buzağıları farklı barınaklarda yetiştiren çiftliklerin sayısında bir artış olduğu gözlenmiştir.
Yazar isimleri: []
Yayın Yılı: 24 Haziran 2022
Dergi ismi: ANADOLU Ege Tarımsal Araştırma Enstitüsü Dergisi
Yayın sayfa url: https://dergipark.org.tr/tr/pub/anadolu/issue/70384/1130026
Yayın pdf linki: https://dergipark.org.tr/tr/download/article-file/2483430
