Makale Başlığı: ANADOLU ÜNİVERSİTESİ AÇIKÖĞRETİM FAKÜLTESİ OKUL ÖNCESİ ÖĞRETMENLİĞİ BÖLÜMÜ MEZUNU ÖĞRETMENLERİN ÖĞRETMENLİK DENEYİMLERİNİN İNCELENMESİ
Özet: Anadolu Üniversitesi Açıköğretim Fakültesi tarafından 2000 yılında okul öncesi bölümü açılmış ve aynı yıl bölüme öğrenci alınmaya başlanmıştır. Bölümü sadece kız meslek lisesi çocuk gelişimi bölümünden mezun olmuş ve üniversiteye giriş sınavından yeterli puanı almış öğrenciler tercih edebilmişlerdir. 2011 yılına kadar bu şartları sağlayan öğrencilerin alımı devam etmiş ve 2012 yılında öğrenci alımına son verilmiştir. Sadece mevcut öğrenciler mezun edilerek bölüm daha sonra kapatılmıştır. Araştırmanın amacı, Anadolu Üniversitesi Açıköğretim Fakültesi mezunu okul öncesi öğretmenlerinin kendi özgün anlatılarına dayalı mesleki deneyimlerini ortaya çıkarmaktır. Çalışmanın yöntemi sözlü tarih yöntemi olup görüşülen kişilere kartopu tekniği ile ulaşılıp görüşmeler öğretmenlerin izinleri doğrultusunda kayıt altına alınarak gerçekleştirilmiştir. Çalışma için ikisi deneme amaçlı olmak üzere 22 okul öncesi öğretmeni ile görüşmeler gerçekleştirilmiştir. Çalışmanın bulgularına göre öğretmenlerin açık öğretim fakültesini tercih etmelerinin nedenlerinden bazıları; ailenin yanında kalmak, eğitimleri süresince ücretli öğretmenlik yapmak şeklindedir. Açıköğretim Fakültesinde okumanın olumlu ve olumsuz yanları belirtilmiştir. Öğretmenler kız meslek liselerinden mezun oldukları için genel olarak kendilerini meslekte yeterli hissetmişler ve karşılaştıkları sorunları çözmüşlerdir. Katılımcıların açık öğretim ve uzaktan eğitime ilişkin düşünceleri mesleklerini yaparken değişmemiştir.
Yazar isimleri: ['Osman CESUR', 'Mehmet SAĞLAM']
Yayın Yılı: 31 Ağustos 2022
Dergi ismi: Uluslararası Anadolu Sosyal Bilimler Dergisi
Yayın sayfa url: https://dergipark.org.tr/tr/pub/ulasbid/issue/70080/1114773
Yayın pdf linki: https://dergipark.org.tr/tr/download/article-file/2420078
