Makale Başlığı: Evre II-III Kolon Kanseri Tanılı Hastalarda 3 aylık ve 6 aylık Adjuvan Tedavi Rejimlerinin Değerlendirilmesi
Özet: Amaç: Evre 2 kolon kanserinde, adjuvan kemoterapinin katkısı ve fluorourasil içeren rejimlere oxaliplatin eklenmesinin rolü tartışmalı iken, evre 3 hastalarda, ikili kombinasyon kemoterapileri tercih edilmekte olup tedavi süresi tartışılmaktadır. Biz de kliniğimizde takip ettiğimiz evre 2 ve evre 3 kolon kanseri hastalarında adjuvan kemoterapi rejimlerini, sürelerini, etki ve yan etki oranlarını ortaya koymayı amaçladık. Gereç ve Yöntemler: Tıbbi Onkoloji Kliniğinde  Ocak 2016 – Ocak 2022 tarihleri arasında takip ve tedavisi devam eden opere edilmiş evre 2 ve 3 kolon kanseri tanılı 236 hasta çalışmaya dahil edildi. Hastaların arşiv dosyalarından aldığı tedavi rejimleri ve süreleri,  hastalıksız sağ kalım(HSK), genel sağ kalım (GS) arasındaki ilişki retrospektif olarak analiz edildi. Bulgular: Hastaların 109’u (%46,2) evre 2 olarak, 127’si (%53,8) evre 3 olarak tanı almışlardı. Kemoterapi süresi ve hastalıksız sağ kalım(HSK) açısından bakıldığında, evre 3 hastalarda hesaplanan HSK, kemoterapi alınmadığında 22,8 ±3,3 ay, üç ay kemoterapi alındığında 43,8 ± 6,8, altı ay kemoterapi alındığında 80,5 ± 13,5 ay olarak gösterilmiş olup bu fark istatistiksel olarak anlamlıdır (p=0,047). evre 2 hastalarda ise kemoterapi süresi ve adjuvan kemoterapi almaması HSK istatistiksel olarak anlamlı fark oluşturmamıştır  (p= 0,099). Ayrıca Evre 3 hastalarda Folfox(Folinik asit + Fluorourasil + Oksaliplatin) kemoterapisi verilenlerin HSK’sı diğer rejimlere göre anlamlı olarak düşük bulunmuştur (p=0.007).Sonuçlar: Evre 2 hastalarda adjuvan tedavinin katkısı ve kemoterapi rejimleri arasında fark gösterilemezken, evre 3 hastalarda kemoterapi almayan ve 3 ay kemoterapi alan hastaların HSK süresi düşük bulunmuştur.
Yazar isimleri: ['Özgecan DÜLGAR', 'Ayşe Nur TOKSÖZ YILDIRIM']
Yayın Yılı: 27 Eylül 2022
Dergi ismi: Turkish Journal of Clinics and Laboratory
Yayın sayfa url: https://dergipark.org.tr/tr/pub/tjcl/issue/72717/1158511
Yayın pdf linki: https://dergipark.org.tr/tr/download/article-file/2582308
