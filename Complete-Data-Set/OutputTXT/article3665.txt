Makale Başlığı: ÜNİVERSİTE ÖĞRENCİLERİNİN OKUL İKLİMİNE YÖNELİK ALGILARI
Özet: Örgüt iklimi örgütsel alan yazının önemli kavramlarından biridir ve bu kavram okullarda okul iklimi olarak tanımlanmaktadır. Alan yazında ilköğretim ve lise düzeyindeki okullarda çok sayıda ölçek olmasına rağmen yükseköğretimdeki okullarda okul iklimini ölçen az sayıda ölçek ve bu konuda yapılmış az sayıda çalışma bulunmaktadır.  Bu kapsamda bu çalışmada, yükseköğretim düzeyinde eğitim alan turizm fakültesi ve turizm meslek yüksekokulu öğrencilerinin okul iklimi ile ilgili algılarının belirlenmesi amaçlanmıştır. Özellikle fakülte ve MYO düzeyindeki öğrencilerin okul iklimine yönelik algıları arasında fark olup olmaması çalışmanın hareket noktasını oluşturmuştur. Ayrıca demografik faktörlerin yükseköğretim düzeyinde okul iklimine yönelik algıları ne şekilde etkilediğinin belirlenmesi çalışmanın bir diğer araştırma amacını oluşturmaktadır. Literatürde turizm alanında farklı eğitim seviyelerinde yapılan az sayıda çalışma olduğundan, diğer çalışmalardan ayrılmaktadır. Araştırmada, yükseköğretim okullarındaki iklimi belirlemek üzere, Terzi (2015) tarafından geliştirilen Okul İklimi Ölçeği kullanılmıştır. Üniversite öğrencilerine yönelik geliştirilen ölçek; okula bağlılık, iletişim ve öğrenme ortamı alt boyutlarından oluşmaktadır. Araştırma evrenini Çeşme Turizm Fakültesi ve Kartepe Turizm Meslek Yüksekokulu (MYO) öğrencileri oluşturmaktadır. Araştırmada Turizm Fakültesi ve Turizm MYO öğrencilerinin okul iklimine yönelik algıları arasında farklılık olup olmadığını tespit etmek üzere t-testi ve ANOVA analizi yapılmıştır. Araştırma sonucunda; yüksek öğrenim kurumu türüne, yaş gruplarına, okudukları lise çeşidine ve okudukları sınıfa göre anlamlı farklılıklar bulunmuş, cinsiyete göre anlamlı bir farklılık bulunmamıştır.
Yazar isimleri: ['Nükhet Adalet AKPULAT', 'Tülay POLAT ÜZÜMCÜ', 'Ömür ALYAKUT']
Yayın Yılı: 30 Haziran 2022
Dergi ismi: Çatalhöyük Uluslararası Turizm ve Sosyal Araştırmalar Dergisi
Yayın sayfa url: https://dergipark.org.tr/tr/pub/cutsad/issue/71091/1121549
Yayın pdf linki: https://dergipark.org.tr/tr/download/article-file/2448147
