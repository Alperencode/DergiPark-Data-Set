Makale Başlığı: Okul Müdürlerinin Kindarlık Davranışlarının Öğretmenlerin Örgütsel Sinizm Düzeylerine Etkisi
Özet: Bu araştırma, okul müdürlerinin kindarlık davranışlarının öğretmenlerin örgütsel düzeylerine etkisini ortaya çıkarmak için yapılmıştır. Araştırma nicel araştırma yöntemlerinden ilişkisel tarama deseninde yapılmıştır. Çalışmanın evrenini, 2021-2022 eğitim öğretim yılında Samsun merkez ilçelerinde bulunan ilkokul, ortaokul ve liselerde görev yapan 10376 öğretmen oluşturmaktadır. Çalışmanın örneklemini ise basit seçkisiz örnekleme yöntemiyle seçilen 371 öğretmen oluşturmaktadır. Veri toplamak amacıyla kişisel bilgi anketi, Elma’nın (2019) “Yönetsel Kindarlık Ölçeği” ve Kalagan (2009) tarafından Türkçe geçerlik ve güvenirlilik çalışması yapılmış olan on üç maddelik “Örgütsel Sinizim Ölçeği” kullanılmıştır. Bu çalışmanın istatistik analizleri SPSS programı ile yapılmıştır. Verilerin analizinde frekans, yüzdelik dağılım, aritmetik ortalama, standart sapma, Kolmogorov Smirnov Testi, Scheffe Testi, t Testi, tek yönlü varyans analizi ANOVA, Pearson çarpım-moment korelasyon katsayısı ve araştırmanın yordama amacını sınamak üzere de basit doğrusal regresyon analizi işlemleri gerçekleştirilmiştir. Yönetsel Kindarlık Ölçeği’nin çalışma grubuna uygulanması sonucunda, öğretmenler okul yöneticilerini “düşük düzeyde” kindarlık davranışı sergilediklerini belirtmişlerdir. Öğretmenlerin okul yöneticilerini yönetsel kindarlık bulma düzeyleri; cinsiyet ve medeni durum değişkenlerine göre anlamlı farklılık göstermiştir. Mesleki kıdem, branş ve okul türü değişkenlerine göre, araştırmaya katılan öğretmenlerinin algılarına göre bir farklılık çıkmamıştır. Örgütsel Sinizim Ölçeği’nin çalışma grubuna uygulanması sonucunda, çalışma grubunu oluşturan öğretmenlerin örgütsel sinizim algıları “düşük” düzeyde çıkmıştır. Öğretmenlerin sinizim düzeyleri demografik değişkenlere göre anlamlı farklılık göstermemiştir. Araştırma sonucunda öğretmenlerin algılarına göre; yönetsel kindarlık ve örgütsel sinizm ile yönetsel kindarlık ve örgütsel sinizmin alt boyutları arasında istatistiksel olarak pozitif yönde ve orta düzeyde bir ilişki olduğu ve okul yönetiminin yönetsel kindarlık düzeyinin öğretmenlerin örgütsel sinizim algılarının pozitif yönde orta düzeyde anlamlı bir yordayıcısı olduğu görülmektedir.
Yazar isimleri: ['Hüseyin ASLAN']
Yayın Yılı: 30 Ağustos 2022
Dergi ismi: e-Kafkas Eğitim Araştırmaları Dergisi
Yayın sayfa url: https://dergipark.org.tr/tr/pub/kafkasegt/issue/69472/1108963
Yayın pdf linki: https://dergipark.org.tr/tr/download/article-file/2396824
