Makale Başlığı: Göz Kapağı ve Perioküler Tümörlerin Değerlendirilmesi
Özet: Amaç: Amacımız göz kapağı ve perioküler tümörlerin demografik ve histopatolojik özelliklerini belirlemek ve karşılaştırmaktır.Gereç ve Yöntemler: Göz hastalıkları kliniğinde göz kapağı ve perioküler tümör cerrahisi geçiren hastaların tıbbi kayıtları retrospektif olarak incelendi. Veriler yaş, cinsiyet, tümör yerleşimi ve histopatolojik sonuçları içeriyordu ve benign, malign ve premalign tümörler arasında karşılaştırmalı çalışma yapıldı. Tümörün ayrıntılı bölgesi sağ ve sol veya iki taraflı, üst ve alt olarak tanımlandı. Medial ve lateral kantal tümörler ve kaş tümörleri perioküler tümörler olarak tanımlandı. İstatistiksel analiz için SPSS bilgisayar istatistik yazılımı (versiyon Chicago) kullanıldı. Anlamlı farklılıklar için ki-kare testi kullanıldı.Bulgular: Histopatolojik doğrulaması yapılan toplam 190 hasta değerlendirildi, 160'ı (%84.2) göz kapağı lezyonu ve 30'u (%15.8) perioküler lezyondu. Göz kapağı lezyonlarının 140'ı (%87.5) benign, 17'si (%10.6) malign ve 3'ü (%1.8) premalign idi. Perioküler lezyonların 20'si (%66.7) benign, 9'u (%30) malign ve 1'i (%3.3) premalign idi. Benign tümörlerin malign (p=0.03) ve premalign lezyonlara (p=0.038) göre daha genç yaşlarda ortaya çıktığı bulundu. Benign tümörlerin 110’u (%68.7) kadınlarda 50’si (%31.3) erkeklerde görüldü. Benign tümörlerin aksine malign ve premalign tümörler erkeklerde daha sıktı (p=0.003). Sağ gözde malign tümörler anlamlı derecede yüksek bulundu. Perioküler ve göz kapağı tümörleri arasında malignite açısından istatistiksel olarak anlamlı bir fark vardı (χ(2)=8.488, p=0.014). Malign tümörler perioküler lezyonlarda anlamlı olarak daha yüksek bulundu. Epidermal kist (%17.5) en sık görülen benign tümördü. Bazal hücreli karsinom en sık görülen malign tipti (%73.1).Sonuç: Erkek cinsiyeti, alt kapak yerleşimi ve yaşlılık, göz kapağı ve perioküler tümörlerde dikkat edilmesi gereken risk faktörleridir.
Yazar isimleri: ['Sibel ÖZDOĞAN']
Yayın Yılı: 31 Ağustos 2022
Dergi ismi: Kırıkkale Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/kutfd/issue/72091/1096679
Yayın pdf linki: https://dergipark.org.tr/tr/download/article-file/2345615
