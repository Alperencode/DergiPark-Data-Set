Makale Başlığı: İnternet Gazeteciliği İçin Kılavuz: Google Trendlerde Haber Keşfi
Özet: Google Trendler, kullanıcı eğilimlerinin takip edilebileceği, ücretsiz web tabanlı uygulamadır. Milyarlarca arama sorgusunu, filtreleyerek veri kümeleri haline getiren Google Trendler; maliyet, kullanılabilirlik ve sıklık açısından anket verilerine göre daha avantajlıdır. Belirtilen bu avantajlar, kullanıcı eğilimlerini öğrenmek isteyen pek çok alan profesyonelini, Google Trend verilerini kullanmaya yöneltmiştir. Google Trendlerin, kamunun gündemini yansıttığı iddiasıyla yapılan çalışmalar ise en azından gündem araştırmaları için heyecan verici bulunmaktadır. Bu sonuç, gazeteciler için de önemlidir zira medyanın, kamu gündemini yansıtma gibi bir zorunluluğu vardır. Çevrimiçi haber üreticileri, kamu gündemini, geleneksel yöntemlerin dışında internet trendlerinden takip etmektedir. Listenin başında ise Google Trendler gelmektedir. Çalışma, Google Trendler’in çevrimiçi haber üretimindeki etkileri üzerine odaklanmaktadır. Bu amaçla, literatür taraması yapılmış ve elde edilen bulgular ışığında, 1-10 Haziran tarihleri arasında Google Trendler ve Google Haberler eş zamanlı olarak taranmıştır. Seçilen ATA AÖF ve POMEM anahtar kelimelerine ilişkin yapılan taramada ise Google Trendlerin, çevrimiçi haber üretiminde etkili olduğu tespit edilmiştir. Bu sürecin çıktıları olan haber metinleri incelendiğinde ise anahtar kelime tekrarları göze çarpmaktadır. Haberin dilini bozan bu tekrarlar, metnin kendi içerisinde bütünlük oluşturmasına engel olurken, haber ve anlatı arasındaki bağı da koparmaktadır. Haberin anlatısını sorunlu kılan bu tür uygulamalar, metinleri haber olmaktan çıkararak kelime yığınlarına dönüştürmektedir.
Yazar isimleri: ['Konur Alp KOZ', 'Umur IŞIK']
Yayın Yılı: 18 Temmuz 2022
Dergi ismi: Uluslararası Medeniyet Çalışmaları Dergisi
Yayın sayfa url: https://dergipark.org.tr/tr/pub/inciss/issue/71269/1131349
Yayın pdf linki: https://dergipark.org.tr/tr/download/article-file/2489014
