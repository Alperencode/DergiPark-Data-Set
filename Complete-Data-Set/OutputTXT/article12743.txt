Makale Başlığı: Akut Gastroenteritli Hastaların Klinik Örneklerinde Salmonella, Shigella ve Campylobacter Türlerinin Kültür Yöntemi ve Moleküler Yöntem ile Tespit Edilmesi
Özet: Akut gastroenterit (AGE), tüm dünyada yaygın olarak görülen enfeksiyon hastalıkları arasındadır. Campylobacter, Salmonella, Shigella türleri AGE’nin bakteriyel etkenleri arasında ilk sıralarda bulunmaktadır. Bu çalışmada, laboratuvarımıza gönderilen gaita örneklerinde kültür yöntemi ve moleküler yöntemle Campylobacter, Salmonella ve Shigella sıklığını saptamak ve her iki yöntemin kıyaslanması amaçlanmıştır. 2019-2020 yılları arasında Namık Kemal Üniversitesi Tıp Fakültesi Hastanesi’ne ishal yakınması ile başvuran, ayaktan erişkin ve çocuk hasta örnekleri dahil edilmiştir. Dışkı örnekleri Campylobacter, Salmonella ve Shigella türlerinin tespiti için konvansiyonel kültür yöntemleri ve polimeraz zincir reaksiyonu (PZR) yöntemi ile çalışılmıştır. Çalışmamızda 400 (%77 yetişkin, %23 çocuk) hastaya ait dışkı örneği değerlendirilmiştir. Örneklerin kültür ile değerlendirilmesinde 14 örnekte (%3.5) etken saptanmış; 10’u (%2.5) Campylobacter spp., 4’ü (%1) Salmonella spp. olarak tiplendirilmiş, Shigella spp. izole edilememiştir. Kültür yöntemi ile Campylobacter spp. ve Salmonella spp. sıklığı çocuklarda sırasıyla %6.5 ve %2.2, yetişkinlerde %1.3 ve %0.7 olarak saptanmıştır. Örneklerin PZR ile değerlendirilmesinde 38 örnekte (%9.6) etken saptanmış; 33’ünde (%8.3) Campylobacter spp., 5’inde (%1.3) Salmonella spp. varlığı tespit edilmiş, hiçbir örnekte Shigella spp. saptanamamıştır. Kültürde üreme saptanan 14 dışkı örneğinin tamamında PZR yönteminde de aynı etken mikroorganizma tespit edilmiştir. 24 örnekte ise kültürde üreme saptanmayıp sadece PZR’de Campylobacter spp. veya Salmonella spp. saptanmıştır. Gaita kültürü AGE tanısında altın standart yöntem olmasına rağmen araştırmamız sonucunda PZR’nin hem hızlı sonuç vermesi hem de saptama oranının yüksek olması nedeniyle kültüre avantajlı olduğu görülmüştür. Bu nedenle moleküler yöntemlerin rutin tanıda kullanılmasının faydalı olacağı kanaatindeyiz.
Yazar isimleri: ['Gamze AVCİ', 'Nuri KİRAZ', 'Hülya DURAN', 'Berna ERDAL']
Yayın Yılı: 28 Kasım 2022
Dergi ismi: Osmangazi Tıp Dergisi
Yayın sayfa url: https://dergipark.org.tr/tr/pub/otd/issue/73231/1097173
Yayın pdf linki: https://dergipark.org.tr/tr/download/article-file/2347627
