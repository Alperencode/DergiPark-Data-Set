Makale Başlığı: İkinci Dünya Savaşı Sonrası Dönemde Türk - Amerikan İlişkileri’nin Sivas’ta Yayınlanan Ülke Gazetesine Yansıması (1946-1950)
Özet: Türkiye ile Amerika Birleşik Devletleri (ABD) arasında İkinci Dünya Savaşı sonrası dönemde kurulan ikili ilişkiler, ulusal basında haber yapılarak kamuoyu bilgilendirilmeye çalışılmıştır. Benzer şekilde iki devlet arasındaki ilişkileri kapsayan haberler aynı dönemde Sivas’ta yayınlanan Ülke gazetesinde de yer almıştır. Gazetenin haberlerinde, daha ziyade Sovyet Rusya’nın savaş sonrası dönemde izlediği yayılmacı politikalar karşısında Türkiye ile ABD’nin birbirine yakınlaşması ve Türkiye’ye yapılan yardımlardan söz edilmiştir. ABD, Müttefik Devletler tarafından 17 Temmuz 1945’de düzenlenen Potsdam Konferansı görüşmelerine kadar Türk-Sovyet ilişkileri konusunda tarafsızlık politikası izlemiştir. Bu konferansta Sovyet Rusya’nın Türkiye’den Boğazlarla ilgili isteklerde bulunması üzerine kendi çıkarlarını korumak amacıyla tarafsız kalmaktan vazgeçmiş, özellikle 1946 yılı başlarından itibaren Türkiye ile yakından ilgilenmeye başlamıştır.Gazetede yer alan haberlerde, İkinci Dünya Savaşı sonrasında Türk-Amerikan ilişkilerinde başlayan yakınlaşmanın, Türkiye’nin Washington eski Büyük Elçisi Mehmet Münir Ertegün’ün cenazesinin İstanbul’a nakledilmesinde dünyanın ve ABD’nin en büyük zırhlısı olan Missouri savaş gemisinin kullanılması ile başladığı ileri sürülmektedir. Bu yaklaşımı ile ABD, Sovyet Rusya’nın Türkiye’ye yönelik izlediği politikalara karşı Türkiye’nin yanında olduğu mesajını vermeye çalışmıştır. Türk-Amerikan ilişkilerindeki yakınlaşma Truman Doktrini ve Marshall Planı ile devam etmiş, Ülke gazetesi de Truman Doktrini ve Marshall Planı kapsamında yapılacak Amerikan yardımlarını yakından takip etmiştir. ABD Başkanı Truman’ın Amerikan Kongresi’ne sunduğu tasarının görüşülüp onaylanmasına kadar geçen süreç ve yapılacak yardımların Türkiye’deki uygulamaları ile ilgili çok sayıda haber Ülke gazetesinde yayınlanmıştır.Çalışmada Türkiye-Amerika yakınlaşması ve Türkiye’ye yapılan Amerikan yardımlarına ilişkin haberlerin gazeteye yansımaları anlatılmıştır.
Yazar isimleri: ['Ömer Faruk YAZICI', 'Turgut İLERİ']
Yayın Yılı: 30 Haziran 2022
Dergi ismi: Bilecik Şeyh Edebali Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/bseusbed/issue/68660/1095856
Yayın pdf linki: https://dergipark.org.tr/tr/download/article-file/2342392
