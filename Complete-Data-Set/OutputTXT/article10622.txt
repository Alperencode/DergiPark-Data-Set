Makale Başlığı: Hemşirelik Öğrencilerinin Ölüm Korkusu ve Hasta Bakım Algıları Arasındaki İlişkinin İncelenmesi
Özet: Amaç: Bu araştırma hemşirelik öğrencilerinin yaşadıkları ölüm korkusu ile hasta bakım algıları arasındaki ilişkinin incelenmesi amacıyla gerçekleştirilmiştir. Yöntem: Araştırma kesitsel, tanımlayıcı ve ilişki arayıcı tipte olup araştırmanın örneklemini, Ekim-Kasım 2021 tarihleri arasında bir üniversitenin hemşirelik   bölümünde öğrenim gören 326 öğrenci oluşturmuştur. Verilerin toplanmasında, ‘Kişisel bilgi formu’, ‘Ölüm korkusu Ölçeği’ ve ‘Bakım Davranışları ölçeği-24’ kullanılmıştır. Veriler yüz yüze toplanmış olup form ve ölçeklerin doldurulması ortalama 15 dakika sürmüştür. Bulgular: Çalışmaya katılanların çoğunun 280’inin (%85,9) kadın olduğu, 179’unun (%54,9) ölmekte olan hasta bakımı ile ilgili bilgi kaynaklarını okuduğunu, 245 öğrencinin (%75,2) çevresinde ölüm olgusuyla karşılaştığı, 306’sının (%93,9) yaşam sonu dönemde olan hastaya bakım verme deneyiminin olmadığı ve 175’inin (%53,7) ölümden korktuğu belirlenmiştir. Cinsiyete bağlı olarak kadınların hem ölüm korkusunun hem de yaşam sonu hasta bakımı hemşirelik algılarının, BDÖ-24 Ölçeği alt boyutlarından bağlılık ve saygılı olma alanlarında daha yüksek puan aldıkları belirlenmiştir. Yaşam sonu dönemde bir hastaya bakım verme deneyimi olmayan hemşirelik öğrencilerinin, ölüm korkusu ve bakım davranışları arasında anlamlı bir fark olmadığı belirlenmiştir (p>0,05).Sonuç: Hemşirelik öğrencilerinin hemşirelik bakım algıları yüksektir. Kadın öğrencilerin hem ölüm korkuları hem de hemşirelik bakımı algıları erkeklerden yüksek olarak bulunmuştur. Yaşam sonu dönemde olan hastaya bakım verme deneyimi olmayan hemşirelik öğrencilerinin daha fazla güvence verme algısına sahip oldukları belirlenmiştir. Öğrencilerin yaşam sonu dönemde olan hastaya güvence verme algılarının yüksek olması açık bir şekilde yaşam sonu hemşirelik bakımı konusunda yetersiz bilgiye sahip olduklarını göstermektedir. Bu nedenle lisans eğitimi boyunca yaşam sonu dönem hasta bakımı ve ölüm korkusu konularında müfredatta daha fazla başlığın ve eğitim metodlarının yer almasının gerekli olduğu düşünülmektedir.
Yazar isimleri: ['Betül ÇAKMAK', 'Bahar İNKAYA', 'Ayşenur ALTUNSOY']
Yayın Yılı: 3 Ekim 2022
Dergi ismi: Kocaeli Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/kusbed/issue/72881/1075019
Yayın pdf linki: https://dergipark.org.tr/tr/download/article-file/2259272
