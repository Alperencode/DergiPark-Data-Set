Makale Başlığı: Sağlık Kurumlarında Yürütülen Halkla İlişkiler Faaliyetleri Üzerine Bir Literatür İncelemesi
Özet: Sağlık kurumları, bünyelerinde verilen hizmetler bağlamında kâr amacı güden diğer işletmelerden ayrılmaktadır. Sağlık hizmetlerinin ertelenemez ve hata kaldıramaz nitelikte oluşu, hastaneye başvuran bireylerin ve refakatçilerinin duygu durumları, hastane terminolojisinin sıradan vatandaşların anlayabileceği dilden uzak olması, sağlık hizmetlerinin profesyonelleşme derecesi üst düzey sağlık ekipleri tarafından verilmesi gibi faktörler hastaneleri diğer işletmelerden ayıran en temel unsurlardır. Hastanecilik sektöründeki farklılıklar ve zorluklar, hasta ve hasta yakınları ile hastane yönetimi ve sağlık çalışanları arasında kimi zaman iletişim problemlerine neden olabilmektedir. Sağlık kurumlarında çeşitli halkla ilişkiler programları yürütülerek yaşanan iletişim problemleri minimize edilmekte, hem hastaneye başvuran bireyler ile hem de hastane bünyesinde çalışan personelle etkili bir iletişim kurulması amaçlanmaktadır. Sağlık kurumlarında genel olarak bilgi toplama, planlama, bütçeleme, uygulama ve değerlendirme aşamalarından geçen halkla ilişkiler faaliyetleri; tanıma ve tanıtma faaliyetleri çerçevesinde yürütülmektedir. Hastanelerde uygulanan halkla ilişkiler faaliyetleri gazeteler, dergiler gibi yazılı ve basılı araçlar vasıtasıyla yapılabildiği gibi radyo ve televizyon gibi kitle iletişim araçlarıyla ve ayrıca festivaller, yarışmalar gibi yüz yüze iletişim teknikleriyle de yapılabilmektedir. Kurum imajının geliştirilmesinin ve uzun dönemli müşteri sadakatinin sağlanmasının vazgeçilmez unsurlarından biri olan halkla ilişkiler, reklam kısıtlamalarının mevcut olduğu sağlık sektöründe kurumun kendi öz kimliğini tanıması ve kendini hedef kitlelerine başarılı bir şekilde tanıtması açısından oldukça önemlidir.
Yazar isimleri: ['Mesut Can TÜRKOĞLU', 'Fatma KANTAŞ YILMAZ']
Yayın Yılı: 21 Ekim 2022
Dergi ismi: Sağlık Profesyonelleri Araştırma Dergisi
Yayın sayfa url: https://dergipark.org.tr/tr/pub/jhpr/issue/73056/1140186
Yayın pdf linki: https://dergipark.org.tr/tr/download/article-file/2523835
