Makale Başlığı: Ebeveynlerin çocuklarda COVID-19 aşısı konusundaki bilgi düzeyi ve tutumu: tek merkezli bir anket çalışması
Özet: Amaç: Çocuklar için birincil korunma yöntemi aşılamadır. Dünyada genel kabul görmüş yaklaşım uygun görülen çocukların Koronavirüs Hastalığı 2019 (COVID-19) için aşılanması yönündedir. Tüm dünyadaki aşı kararsızlığı ve reddi insidansındaki artışla paralel olarak COVID-19 aşıları için de tereddüt ve aşı reddi beklenmektedir. Bu çalışmanın amacı, ebeveynlerin çocuklara yönelik COVID-19 aşı programı hakkındaki düşüncelerini ve aşı karşıtlığına hangi faktörlerin neden olabileceğini ortaya çıkarmaktır.Gereç ve Yöntem: Sağlık Bilimleri Üniversitesi, Ankara Keçiören Eğitim ve Araştırma Hastanesi çocuk hastalıkları kliniklerine Nisan-Haziran 2021 tarihleri ​​arasında başvuran, 0-18 yaş arası çocuğu olan 208 ebeveyn araştırmaya dahil edildi. Katılımcılara (COVID-19) için halk sağlığı uzmanları tarafından geliştirilen 26 sorudan oluşan anket, COVID-19 Fobi Ölçeği (C19P-S) ve COVID-19 Kısa Form Anksiyete Ölçeği uygulandı.Bulgular: Katılımcıların %58,2’si aşıların virüse karşı yalnızca kısmen koruyabileceğine inanırken, %19,2’si aynı fikirde değildi ve %22,6’sı bu konudaki tutumlarından emin değildi. Bireylerin %67,3’ü COVID-19 aşısını yaptırmaya istekli olacağını belirtirken, %36,1’sı çocuklarını aşılamaya istekli olacağını belirtti (p<0,001). Kendi aşılarını yaptırmayı reddeden katılımcılar çocuklarına aşı yaptırmayı düşünmüyordular (p<0,001). Ebeveynler, %76,5’ lik bir oranla, çocuklarına aşı yaptırma konusundaki temel itirazları olarak aşı yan etkileri olasılığını belirttiler. Ulusal aşı programına göre çocuklarına hiç aşı yaptırmamış veya eksik aşı yaptırmamış olan ebeveynler, çocuklarına daha yüksek oranda COVID-19 aşısı yaptırmayı düşünmemişlerdi. Çocuklarına COVID-19 aşısı yaptırmayı düşünmeyen anne babaların COVID-19 Fobi Ölçeği, psikolojik alt boyut, somatik alt boyut ve sosyal alt boyut toplam puanları, yaptıran ebeveynlere göre anlamlı olarak daha düşüktü (p<0.05). Sonuç: Ebeveynlerin çoğunluğu çocuklarına aşı yaptırmakta tereddüt etmektedir ve bunun en sık sebebi aşının yan etkileri olabileceği düşüncesidir. Bu nedenle ebeveynlerin COVID-19 aşılarına yönelik tutum ve bakış açılarının anlaşılması, gelecekte uygulanacak pediatrik COVID-19 aşılama programlarına ışık tutabilir.
Yazar isimleri: ['Ezgi EREM', 'Fatih Mehmet KIŞLAL']
Yayın Yılı: 26 Eylül 2022
Dergi ismi: Journal of Medicine and Palliative Care
Yayın sayfa url: https://dergipark.org.tr/tr/pub/jompac/issue/72702/1168273
Yayın pdf linki: https://dergipark.org.tr/tr/download/article-file/2621466
