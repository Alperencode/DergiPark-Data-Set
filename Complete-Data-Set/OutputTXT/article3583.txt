Makale Başlığı: Heteroseksüel Genç Yetişkinler Arasında Otoriterlik ve Homofobi Arasındaki İlişkide Gruplar Arası Pozitif Temasın Düzenleyici Rolünün İncelenmesi
Özet: Yetkeci kişilik özellikleri hâkim toplumsal norm ve değerlere uyum ve itaat ile ilişkilidir. Politik iklimin homofobiyi körüklediği bağlamlarda yetkeci kişilik özelliği taşıyan kişiler daha fazla homofobik tutum ve davranış sergiler. Öte yandan olumlu gruplar arası temas, gruplar arasındaki problemleri azaltabilir. Dış gruba yönelik temelsiz bilgileri zayıflatarak benzerlikleri vurgulayan olumlu sosyal temas, uzun süredir gruplar arası çatışmaları azaltmak için kullanılmaktadır. Heteroseksüel bir örneklemde, yetkeciliğin homofobi ile ilişkisinde gruplar arası olumlu temasın düzenleyici bir rolünün olup olmayacağı ise cevap bekleyen bir sorudur. Bu soruyu yanıtlamak için bu araştırmada Türkiye'nin 47 farklı şehrinden 241 genç yetişkine (Ortyaş = 22.0, SS. = 2.04; %59.3 kadın, %40.7 erkek) erişilmiştir. Katılımcılar sağ kanat yetkeciliği ölçeği, cinsel azınlıklarla sosyal temas formu ve Hudson ve Ricketts homofobi ölçeğini doldurmuşlardır. Hipotezler ile paralel olarak bulgular otoriteryen kişilik puanının homofobiyi pozitif yönde (β = .49, SH. = .05, z = 10.07, p < .001), olumlu gruplar arası temasın ise homofobiyi negatif yönde (β = - .66, SH. = .08, z = -8.67, p < .001) yordadığı görülmüştür. Ancak hipotezin aksine, olumlu gruplar arası temasın yetkecilik ve homofobi arasındaki ilişkide düzenleyici bir rolü gözlenmemiştir (β = -.03, SH = .05, z = -.53 p = .593). Basit eğim analizleri hem yüksek hem de düşük olumlu gruplar arası temas düzeyinde yetkeciliğin homofobiyi pozitif yönde yordadığını göstermiştir. Bulgular, gruplar arası temas kuramı bağlamında tartışılmıştır.
Yazar isimleri: ['Aleyna ŞAHİN', 'Bekir SARI', 'Bedel GÜLER', 'Sami ÇOKSAN']
Yayın Yılı: 30 Kasım 2022
Dergi ismi: Current Research in Social Sciences
Yayın sayfa url: https://dergipark.org.tr/tr/pub/curesosc/issue/73627/1162897
Yayın pdf linki: https://dergipark.org.tr/tr/download/article-file/2599761
