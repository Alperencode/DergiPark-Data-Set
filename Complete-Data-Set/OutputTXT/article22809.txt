Makale Başlığı: Deriden Uygulama İçin Polifenolik Bileşik İçeren Nano Boyutlu Emülsiyon Sistemlerinin Geliştirilmesi ve Karakterizasyonu
Özet: Resveratrol güçlü bir antioksidan özelliğe sahip olmasının yanı sıra antikanser, anti-anjiyojenik, kardiyoprotektif, anti-diyabetik, anti-viral ve nöroprotektif aktivitelere sahiptir. İnsan vücudunda hızlı emilime uğramasına rağmen, bağırsak ve karaciğer metabolizması, resveratrolün sistemik biyoyararlanımı için hız sınırlayıcıdırlar. Ayrıca, resveratrolün yüksek lipofilikliği, suda çözünürlüğünü ve oral yoldan yüksek oranda metabolize edilmesi nedeni ile oral biyoyararlanımını azaltır. Bu nedenle, oral uygulama ile görülen olumsuzlukların üstesinden gelmek için resveratrolün deri uygulaması için optimum bir formülasyon geliştirilmesi amaçlanmıştır.Kolay formüle edilebilmeleri, termodinamik olarak kararlıolmaları ve hem lipofilik hem de hidrofilik etkin maddelerin vücuda verilmesini kolaylaştırmalarından dolayı, resveratrolün mikroemülsiyonlara (ME’ler) yüklenmesi, stabilite sorunları ve deriden emiliminin zor olması gibi dezavantajlarının üstesinden gelmek için uygun bir ilaç taşıyıcı sistemi olacaktır.Bu çalışmada önce üçgen faz diyagramı oluşturularak MEs bölgesi noktasal çalışma ile belirlendi. Daha sonra optimize edilmiş formülasyonu elde etmek için gerekli özellikler göz önünde bulundurularak ME sistemleri oluşturan bölge içinde bazı formülasyonları seçildi. Seçilen formülasyonlar, santrifüj ve termal stres testleri gibi ön stabilite testlerine tabi tutuldu. Damlacık boyutu, damlacık boyut dağılımı, zeta potansiyeli, viskozite, pH ölçümü gibi karakterizasyon çalışmaları, ön stabilite testlerinden sonra fiziksel olarak bozulmadan kalan formülasyonlar üzerinde gerçekleştirildi. Viskozite, pH, iletkenlik gibi karakterizasyon testleri sonuçları açısından formülasyonlar transdermal uygulamalar için kabul edilebilir aralıktaydı. Ancak damlacık boyutu, polidispersite indeksi ve zeta potansiyel değerleri optimal formülasyonun belirlenmesini sağlamıştır.
Yazar isimleri: ['Bülent SAMANCI']
Yayın Yılı: 1 Mart 2022
Dergi ismi: Fabad Eczacılık Bilimler Dergisi
Yayın sayfa url: https://dergipark.org.tr/tr/pub/fabadeczacilik/issue/68661/1078888
Yayın pdf linki: https://dergipark.org.tr/tr/download/article-file/2274298
