Makale Başlığı: Akıl Yürütme ve İşlem Oyunlarında 7. Sınıf Öğrencilerinin Kullandıkları Sayı Duyusu Stratejileri
Özet: Bu çalışmanın amacı zekâ oyunları dersinde oynanan akıl yürütme ve işlem oyunları sırasında 7. sınıf öğrencilerinin kullandıkları sayı duyusu stratejilerinin incelenmesidir. Bu amaç doğrultusunda çalışma Ankara’daki bir devlet okulunda seçmeli olarak zekâ oyunları dersi alan 7. sınıf öğrencileriyle gerçekleştirilmiştir. Bu araştırmada belirli bir durumu derinlemesine ortaya koymak amaçlandığı için araştırmanın türü nitel araştırma desenlerinden durum çalışması olarak belirlenmiştir. Çalışmada kullanılan oyunlar akıl yürütme ve işlem oyunlarından kendoku, kakuro, futoşiki ve işlem karesi oyunlarıdır. Belirlenen bu oyunlar 6 hafta boyunca zekâ oyunları dersinde uygulanmıştır. Çalışmanın veri toplama araçları akıl yürütme ve işlem oyunları, uygulamalar sırasında alınan gözlem notları, video kayıtları ve öğrenci çözüm kâğıtlarından oluşmaktadır. Analizler sonucunda öğrencilerin akıl yürütme ve işlem oyunlarında sayı duyusu temelli stratejilerden yararlandıkları tespit edilmiştir. Bu stratejiler; sayıları ayrıştırıp birleştirme, sayıların eş değer formlarını kullanma, işlemlerin sayılar üzerinde etkilerini fark edebilme ve yarıma yakınlık stratejileridir. Stratejiler oyun bazında değerlendirildiğinde kendoku, kakuro ve işlem karesi oyununda sayıları ayrıştırıp birleştirme stratejisi ve işlemlerin sayılar üzerindeki etkisini fark edebilme; futoşiki oyununda ise sayıların eş değer formlarını kullanma ve yarıma yakınlık stratejileri kullanıldığı görülmüştür. Araştırmanın sonuçları zeka oyunları dersinin planlanması ve uygulanması hakkında öğretmenlere ve araştırmacılara bilgi vermektedir.
Yazar isimleri: ['Kübra AKSAKAL', 'Mesture KAYHAN ALTAY']
Yayın Yılı: 30 Kasım 2022
Dergi ismi: Ankara Üniversitesi Eğitim Bilimleri Fakültesi Dergisi
Yayın sayfa url: https://dergipark.org.tr/tr/pub/auebfd/issue/73596/1064765
Yayın pdf linki: https://dergipark.org.tr/tr/download/article-file/2219622
