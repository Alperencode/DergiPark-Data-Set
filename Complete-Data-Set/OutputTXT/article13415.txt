Makale Başlığı: GERİATRİK BİREYLERDE POLİFARMASİ VE KARDİYAK RİSK FAKTÖRLERİNİN DENGE, DÜŞME VE FONKSİYONEL BAĞIMSIZLIĞA ETKİSİNİN İNCELENMESİ
Özet: Geriatrik popülasyonda, hastaların fonksiyonelliği, denge ve düşme problemleri önemli bir yer tutmaktadır. Diğer taraftan geriatrik bireylerde kardiyak risk artmış, polifarmasi ise çok yaygındır. Çalışmamızda geriatrik bireylerde polifarmasinin ve kardiyak risk faktörlerinin denge, düşme ve fonksiyonel bağımsızlıkla ilişkisinin incelenmesi amaçlanmıştır. Çalışmaya bağımsız yürüyebilen ve sözel iletişim kurabilen 64 geriatrik gönüllü birey dahil edilmiştir. Katılımcıların demografik bilgileri ve kardiyak risk faktörleri kaydedilmiştir. Kardiyak risk skoru hesaplamasında Joint British Societies risk hesap cetveli kullanılmıştır. Kognitif durum değerlendirmesi için Mini Mental Durum Skalası (MMDS), fiziksel aktivite düzeyinin değerlendirilmesi için Yaşlılar için Fiziksel Aktivite Ölçeği (PASE), günlük yaşam aktivitelerinde bağımsızlık düzeyini belirlemek için Fonksiyonel Bağımsızlık Ölçeği (FBÖ), dengenin değerlendirilmesi için Berg Denge Ölçeği (BDÖ) ve düşme riskinin belirlenmesi için Tinetti Denge ve Yürüme Testi (TDYT) kullanılmıştır. Katılımcıların yaş ortalaması 80.46±8.22, vücut kütle indeksi (VKİ) ortalaması ise 26.09±14.47 olarak belirlenmiştir.Çalışmaya katılanların %51.6’sı erkek %48.4’ü kadındır. Korelasyon analizinde ise polifarmasi değerleri ile FBÖ, BDÖ, TDYT ve PASE değişkenleri arasında negatif yönlü orta düzey anlamlı ilişki bulunmuştur (p<0.05). Kardiyak risk skoru ile PASE, FBÖ, BDÖ, TDYT, arasında istatistiksel olarak anlamlı ilişki bulunmamıştır (p˃0.05). Çalışmamızda, geriatrik bireylerde polifarmasinin denge, düşme ve fonksiyonel bağımsızlığı olumsuz yönde etkilediği ve kardiyak risk skorunun denge, düşme ve fonksiyonel bağımsızlığa etkisinin olmadığı belirlenmiştir. Geriatrik popülasyonda sağlık hizmetlerinin sunumunda, denge, düşme problemleri ve fonksiyonel bağımsızlığa yönelik yaklaşımlar planlanırken polifarmasi ve kardiyak risklerin dikkate alınmasının uygulamaların etkinliğini artıracağı öngörülmektedir. 
Yazar isimleri: ['Seda SAKA']
Yayın Yılı: 11 Ağustos 2022
Dergi ismi: Sağlık Bilimleri Dergisi
Yayın sayfa url: https://dergipark.org.tr/tr/pub/eujhs/issue/71449/992923
Yayın pdf linki: https://dergipark.org.tr/tr/download/article-file/1964308
