Makale Başlığı: SAĞLIK ÇALIŞANLARININ ÇOCUKLUK ÇAĞI OTİZMİ HAKKINDA BİLGİ DÜZEYLERİNİN ÇEŞİTLİ DEĞİŞKENLER AÇISINDAN İNCELENMESİ
Özet: Bu çalışma, sağlık çalışanlarının çocukluk çağı otizmi hakkında bilgi düzeylerinin çeşitli değişkenler açısından incelenmesi amacıyla yapılmıştır. Tanımlayıcı kesitsel olarak planlanmış olan bu çalışma, Türkiye’nin Güneydoğu Bölgesi’nde bulunan bir ilde Sağlık Bakanlığı’na bağlı Eğitim ve Araştırma hastanesinde yürütülmüştür. Çalışmanın evrenini, tanı/tedavi sürecinde aktif rol alan 336 sağlık çalışanı oluşturmuştur. Araştırma, veri toplama formlarını eksiksiz dolduran 210 sağlık personelinin katılımı ile tamamlanmıştır. Araştırmanın verileri; “Sosyo-Demografik Özellikler Bilgi Formu” ve “Sağlık Çalışanlarının Çocukluk Çağı Otizmi Hakkında Bilgi Anketi” kullanılarak toplanmıştır. Verilerin analizi SPSS 24.0 istatistik paket programı kullanılarak yapılmıştır. Çalışmaya katılan sağlık çalışanlarının %42.4’ü 26-35 yaş aralığında, %65.2’si kadın, %56.7’si lisans mezunu, %68.6’sı hemşire/ebe pozisyonunda çalışmaktadır. Çalışmaya katılan sağlık çalışanlarının “Sağlık Çalışanlarının Çocukluk Çağı Otizmi Hakkında Bilgi Anketi” puan ortalamaları 10.99±4.66 olarak bulunmuştur. Çalışmaya katılan sağlık çalışanlarının cinsiyet, OSB’li hastası olma ve OSB hakkında eğitim alma durumu ile çocukluk çağı otizmi hakkında bilgi düzeyleri arasında istatistiksel olarak anlamlı bir ilişki bulunmuştur (p<0.05). Lisans ve lisansüstü mezunu sağlık çalışanlarının çocukluk çağı otizmi hakkındaki bilgi düzeyinin lise mezunu sağlık çalışanlarından yüksek olduğu (F:8.006, p<0.001) belirlenmiştir. Çalışmamızdan elde edilen sonuçlara göre sağlık çalışanlarının cinsiyet, eğitim durumu, görevi, OSB’li hasta bakma ve OSB hakkında eğitimi alma durumu gibi çeşitli değişkenlerin sağlık çalışanlarının çocukluk çağı otizmi hakkında bilgi düzeyini etkilediği sonucuna ulaşılmıştır.
Yazar isimleri: ['Rukiye ARSLAN', 'Derya YANIK']
Yayın Yılı: 14 Kasım 2022
Dergi ismi: İnönü Üniversitesi Sağlık Hizmetleri Meslek Yüksek Okulu Dergisi
Yayın sayfa url: https://dergipark.org.tr/tr/pub/inonusaglik/issue/73147/1107308
Yayın pdf linki: https://dergipark.org.tr/tr/download/article-file/2389924
