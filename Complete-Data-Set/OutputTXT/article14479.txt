Makale Başlığı: Tüketime Sunulan Çiğ Sütlerde Escherichia coli O157:H7 Araştırılması
Özet: Amaç: Escherichia coli (E.coli) O157:H7 insan sağlığı açısından önemli morbidite ve mortalite nedenlerinden biridir. E. coli O157:H7’ye bağlı enfeksiyonların çoğunluğu gıda kaynaklıdır. Bu çalışmada, Mersin ilinde tüketime sunulan çiğ sütlerde E. coli O157:H7 prevelansının tespiti amaçlanmıştır.Materyal ve Metot: Mersin ilinde çeşitli pazar ve bakkallarda satışa sunulan 60 adet çiğ süt örneği incelenmiştir. Her bir süt numunesi steril kaba alınmış olup, soğuk zincirde bakteriyoloji laboratuvarına getirilmiştir. Süt örneklerinden 25 ml olacak şekilde alınarak, zenginleştirme işlemi için 225 ml olarak hazırlanan Triptic Soy Broth'a inoküle edilmiştir. Zenginleştirme işlemi sonrasında, MacConkey veya Eozin Metilen Blue (EMB) agara kültüre edilmiştir. İnkübasyon sonunda üreyen şüpheli koloniler IMVIC testi ile E. coli olarak doğrulandıktan sonra E. coli O157:H7 araştırılması için Sorbitol-Mac-Conkey (SMAC) agar üzerine inoküle edilmiştir. Soyutlanan izolatlar antimikrobiyal direnç profilleri açısından araştırılmak üzere Clinical and Laboratory Standards Institute (CLSI) kılavuzlarına göre Kirby Bauer disk difüzyon yöntemi ile antibiyotik duyarlılık testi yapılmıştır. Bulgular: Analize alınan 60 adet çiğ süt örneğinin iki tanesinde (%3,3) E. coli O157:H7 soyutlanmıştır. E. coli O157:H7 izolatlarının ampisilin ve kloramfenikole karşı dirençli olduğu, gentamisin ve siprofloksasine ise yalnızca birinin dirençli iken diğer izolatın duyarlı olduğu bulundu. Ayrıca her iki izolatın da tetrasiklin, nalidiksik asit ve sefuroksime karşı duyarlı olduğu görüldü.Sonuç: Çiğ süt ve süt ürünlerinin E. coli O157:H7 için kaynak olabileceği ve halk sağlığı açısından risk teşkil edebileceği sonucuna varılmıştır.
Yazar isimleri: ['Cansu ONLEN GUNERİ', 'Suna KIZILYILDIRIM']
Yayın Yılı: 20 Aralık 2022
Dergi ismi: Süleyman Demirel Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/sdusbed/issue/73442/1202809
Yayın pdf linki: https://dergipark.org.tr/tr/download/article-file/2765372
