Makale Başlığı: Üstün Yetenekli Olan ve Olmayan Öğrencilerin Dijital Çoklu Görev Performanslarına Yönelik Ebeveyn Görüşleri
Özet: Bu çalışmanın amacı, alanyazında sıklıkla yüksek zeka, güçlü çalışan bellek kapasitesi, yüksek hafıza gibi üst bilişsel yetenekleri doğrudan veya dolaylı olarak gösterdiği ifade edilen üstün yetenekli öğrencilerin ve üstün yetenekli olmayan öğrencilerin çoklu görev performansları hakkında ebeveyn görüşlerinin belirlenmesidir. Görüşme formu ile öğrencilerin gündelik hayattaki çoklu görev performansları, öğrenme süreçlerinde dijital araçların etkisi ve çoklu görev uğraşının başarıya etkisine yönelik veriler toplanmıştır. 12 üstün yetenekli, 13 üstün yetenekli olmayan öğrenci ebeveyni ile görüşülmüştür. Elde edilen nitel veriler için söylem ve içerik analizi uygulanmıştır. Çoklu görev performansında başarıya yönelik olumlu görüşe sahip bireyler çoğunlukla üstün yetenek tanısı almış öğrenci ebeveynleri olmuştur. Üstün yetenekli çocuklarının çoklu görev performanslarında başarısız olduğunu ifade edenler olduğu gibi çocuklarının bu performanslarını olağanüstü bulan anne-babalar da olmuştur. Üstün yetenekli olmayan öğrenci aileleri, çocuklarının çoklu görev çabalarına sıklıkla olumsuz veya kuşkuyla yaklaşmışlardır. Her iki grupta, çoklu görev çabasına ılımlı yaklaşarak sonuçları hakkındaki belirsizliği araştırmacıyla paylaşan ebeveynler olmuştur.
Yazar isimleri: ['Barış MERCİMEK']
Yayın Yılı: 1 Kasım 2022
Dergi ismi: Muğla Sıtkı Koçman Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/muefd/issue/70362/935130
Yayın pdf linki: https://dergipark.org.tr/tr/download/article-file/1760134
