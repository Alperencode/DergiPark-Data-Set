Makale Başlığı: Üç Boyutlu Tasarım Programlarıyla Gerçekleştirilen Etkinliklerin Sınıf Öğretmeni Adaylarının Uzamsal Becerilerinin Gelişimine Etkileri
Özet: Uzamsal beceriler gündelik hayatın birçok alanında karşımıza çıkan, çok yönlü ve karmaşık becerilerdir. Bu araştırmada üç boyutlu tasarım programlarıyla yapılan uygulamaların sınıf öğretmeni adaylarının uzamsal becerilerinin gelişimi üzerindeki etkisi incelenmiştir. Araştırmanın nicel bölümünde tek grup ön test – son test deneysel model kullanılmıştır. Çalışma grubu Sınıf Öğretmenliği Bölümü 3. sınıfta öğrenim gören 23 sınıf öğretmeni adayından oluşmaktadır. Veriler uzamsal görselleştirme testi ve yarı yapılandırılmış görüşme formu ile toplanmıştır. Araştırma kapsamında üç boyutlu tasarım programları ile birim küplerle modeller oluşturma ve döndürme etkinlikleri yapılmış, daha sonra bilgisayarda tasarlanan modeller izometrik kâğıtlara çizilmiştir. 4 hafta süren uygulamalar sonunda uzamsal görselleştirme testi tekrar uygulanmış, ardından öğretmen adaylarının etkinliklere ilişkin görüşleri alınmıştır. Veri analizi sonuçları, üç boyutlu tasarım programlarıyla yapılan etkinliklerin öğretmen adaylarının zihinde döndürme becerilerini anlamlı olarak geliştirdiğini ancak uzamsal görselleştirmebecerilerinde anlamlı bir artış sağlamadığını göstermiştir. Nitel veriler ise öğretmen adaylarının uygulamalara ilişkin görüşlerinin; kişisel gelişime katkıları, matematik eğitimine katkıları ve programların özellikleri olmak üzere üç temada toplandığını ortaya koymuştur. Sonuçlar ilgili çalışmalar ışığında tartışılmıştır.
Yazar isimleri: ['Özlem ÖZÇAKIR SÜMEN']
Yayın Yılı: 29 Ağustos 2022
Dergi ismi: Gazi Üniversitesi Gazi Eğitim Fakültesi Dergisi
Yayın sayfa url: https://dergipark.org.tr/tr/pub/gefad/issue/72357/967350
Yayın pdf linki: https://dergipark.org.tr/tr/download/article-file/1869875
