Makale Başlığı: Sağlıklı bir popülasyonda kardiyovasküler hastalık risk faktörleri bilgi düzeyi, Framingham skoru ve kardiyak belirteçlerin değerlendirilmesi
Özet: Amaç: Bu çalışmanın amacı eğitimli ve sağlıklı bir popülasyonun kardiyovasküler hastalık (KVH) bilgi düzeylerini değerlendirmek ve bunu günlük yaşama ne kadar aktardıklarını belirlemektir. Bu çalışmada üniversitemiz bünyesinde çalışan ve sağlıklı görünen katılımcılarda KVH farkındalığı değerlendirilmiş ve 10 yıllık kardiyovasküler hastalık gelişme riski (Framingham Skoru) hesaplanıp Nabız Dalga Hızı (NDH) ve labaratuvar parametreleri arasındaki ilişkilerin incelenmesi amaçlanmıştır.Gereç ve Yöntem: Çalışma, Çukurova Üniversitesi bünyesinde çalışan sağlıklı 192 gönüllü katılımcı ile yapıldı. Katılımcıların farkındalığı kardiyovasküler hastalık risk faktörleri bilgi düzeyi ölçeği (KARRİF-BD) ile 10 yıllık KVH gelişim riski ise Framingham risk skoru ile değerlendirildi. NDH değerleri invaziv olmayan arteriografi cihazı kullanıldı.  Tüm katılımcılardan kan örnekleri alındı.Bulgular: Tüm katılımcıların yaş ortalaması 45,3 ± 8,0 yıl (% 53,6 kadın) idi. Katılımcıların ortalama KARRİF-BD skoru 20,4 ± 4,0 ve Framingham skoru ortalaması 6,9±5,6 olarak bulundu. NDH ortalaması 7,9±1,5m/sn bulundu. Korelasyon analizlerinde NDH, hem ortalama KARRİF-BD skoru hem de Framingham skoru ile belirgin ilişkili bulundu. En yüksek KARRİF-BD puanına sahip olan katılımcılar aynı zamanda en yüksek Framingham puanına ve NDH' na sahipti.Sonuç: Eğitim ve bilgi düzeyi yüksek olmasına rağmen bu bilginin KVH risk faktörleri açısından günlük yaşama yansımadığı görülmektedir. Bilginin davranış ve risk faktörü düzeylerini etkilemesi için ulaşılması gereken KVH farkındalığı eşik düzeyi olup olmadığı konusunda daha ileri çalışmalara ihtiyaç vardır. Etkili koruma için, bilgi davranışsal danışmanlık müdahaleleri ile desteklenmelidir.
Yazar isimleri: ['Ayşe Nur TOPUZ', 'Nafiz BOZDEMİR']
Yayın Yılı: 30 Eylül 2022
Dergi ismi: Cukurova Medical Journal
Yayın sayfa url: https://dergipark.org.tr/tr/pub/cumj/issue/72549/1103219
Yayın pdf linki: https://dergipark.org.tr/tr/download/article-file/2373302
