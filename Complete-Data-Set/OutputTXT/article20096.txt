Makale Başlığı: Pandemiden İnfodemiye Medyada Covid-19’un Seyri Üzerine Bir Değerlendirme
Özet: Çin’in Wuhan kentinde Aralık 2019’da ortaya çıktığı değerlendirilen koronavirüs salgını, 12 Mart 2020’de Dünya Sağlık Örgütü tarafından pandemi olarak ilan edilmiştir. Koronavirüsün dünyaya yayılmasıyla birlikte ülkeler, öncelikle sınırlarını dışarıya kapatmaya başlamış, sonrasında, okulların kapatılması, sokağa çıkma kısıtlamaları vb. önlemler ile salgının yayılmasını yavaşlatmaya ve engellemeye çalışmıştır. Bu süreçte, bilinmezler ile dolu koronavirüs salgınına, başta sosyal medya platformlarının sağladığı hızlı etkileşim ağları aracılığıyla küresel bir yanlış bilgilendirme salgınının da eşlik ettiği gözlemlenmiştir. Dünya Sağlık Örgütü Genel Direktörü Tedros Adhanom Ghebreyesus, 15 Şubat'taki Münih Güvenlik Konferansı’nda “Sadece bir salgınla savaşmıyoruz; bir infodemi ile savaşıyoruz” ifadesi ile küresel yanlış bilgi salgınına dikkat çekmiştir. Bu çalışma, koronavirüs salgını ile ilgili çözümü karmaşıklaştırarak zorlaştıran her türlü bilginin hızlı bir biçimde yayılması olarak tanımlanan infodemi fenomenini odağına almaktadır. Küresel salgına eşlik eden “infodeminin” dünya medyasındaki seyrinin izi sürülmekte, ardından Türkiye ve Kuzey Kıbrıs Türk Cumhuriyeti örnekleri özelinde kavramın çeşitli boyutları sorgulanarak derinlemesine incelenmektedir. Koranavirüs salgınıyla insanların dikkatini çeken “infodemi”, pandemiden sonraki süreçte de etkisini sürdürecek ve mutasyona (!) uğrayacak bir olgudur. Bu yönüyle de bu olgunun birçok disiplin tarafından incelenmesi önerilmektedir.
Yazar isimleri: ['Mehmet YILMAZ', 'Ferdi CANDAN']
Yayın Yılı: 12 Aralık 2021
Dergi ismi: Kıbrıs Araştırmaları Dergisi
Yayın sayfa url: https://dergipark.org.tr/tr/pub/cyprusstudies/issue/68505/802481
Yayın pdf linki: https://dergipark.org.tr/tr/download/article-file/1318137
