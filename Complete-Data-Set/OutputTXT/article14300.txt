Makale Başlığı: Ortaokul Yöneticilerinin Beden Eğitimi ve Spor Dersine İlişkin Tutumları
Özet: Bu çalışmanın amacı, ortaokul yöneticilerinin beden eğitimi ve spor dersine ilişkin tutumlarının incelenmesidir. Araştırmamızın örneklemini basit tesadüfi örneklem yöntemi ile belirlenen Rize İli merkez ve ilçelerindeki 2019-2020 eğitim-öğretim yılında Milli Eğitim Müdürlüğüne bağlı devlet ortaokullarında görev yapan 64 okul müdürü, 52 müdür yardımcısı olmak üzere toplam 116 okul yöneticisi oluşturmaktadır. Okul yöneticilerine 9 maddelik “Kişisel Bilgi Formu” ve Tutal (2014) tarafından geliştirilen “Okul Yöneticileri İçin Beden Eğitimi Dersi Tutum Ölçeği” uygulanmıştır. Verilerin analizinde lisanlı SPSS 26.0 istatistik paket programı kullanılmıştır. Demografik değişkenler için Kolmogorov Smirnov ve Shapiro-Wilk testleri sonucunda verilerin normal dağılım göstermediği tespit edilmiş; ikili karşılaştırmalar için Mann-Whitney-U testi, üç ve üzeri grup karşılaştırmalarda ise Kruskal Wallis-H testi uygulanmıştır. Kruskal Wallis-H testinde anlamlı farklılıklar ortaya çıkması durumunda Mann-Whitney-U testi ile ikili karşılaştırmalar yapılarak farklılıklar tespit edilmiştir. Ortaokul yöneticilerinin en son mezun olunan okul, medeni durum ve lisanslı spor yapma durumu değişkenlerine göre beden eğitimi ve spor dersine ilişkin tutumları arasında anlamlı farklılığa rastlanırken; cinsiyet, yaş, meslekteki çalışma süresi, yöneticilik yapılan toplam süre, görev tanımı ve okulun bulunduğu yer değişkenlerine göre anlamlı farklılık bulunamamıştır. Sonuç olarak, ortaokul yöneticilerinin beden eğitimi ve spor dersine ilişkin tutum düzeylerinin demografik özellikler açısından değişkenlikler gösterdiği, en son mezun olunan okul, medeni durum ve lisanslı spor yapma durumlarının beden eğitimi ve spor dersine ilişkin tutum düzeylerini pozitif yönde etkilediği, ayrıca ortaokul yöneticilerinin beden eğitimi ve spor dersine ilişkin genel tutumlarının olumlu olduğu sonucuna ulaşılmıştır.
Yazar isimleri: ['Celal KAL', 'Hayri AYDOGAN']
Yayın Yılı: 16 Eylül 2022
Dergi ismi: Spor Eğitim Dergisi
Yayın sayfa url: https://dergipark.org.tr/tr/pub/seder/issue/71337/1140833
Yayın pdf linki: https://dergipark.org.tr/tr/download/article-file/2526491
