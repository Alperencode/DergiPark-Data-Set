Makale Başlığı: 9. Sınıf Müzik Dersi İçin Tasarlanmış Materyallerin Öğrencilerin Akademik Başarı Düzeylerine Etkisi
Özet: Bu araştırmada, temel müzik teorisi konularını öğretmek üzere tasarlanmış olan oyun içerikli materyallerin öğrencilerin başarı düzeyleri üzerinde ki etkisi incelenmiştir. Bu materyaller, 2018-2019 eğitim- öğretim yılında öğrenim gören Atatürk Üniversitesi Müzik Eğitimi Anabilim Dalı 3. Sınıf öğrencileri tarafından öğretim teknolojileri ve materyal tasarımı dersinde hazırlanmıştır. Nicel araştırma yöntemiyle tasarlanan bu araştırmanın deseninde solomon dört gruplu model kullanılmıştır. Deneysel prosedür öncesinde random tekniğiyle kontrol ve deney grupları belirlenmiştir. Deneysel prosedür 9 aşamadan oluşmuş ve her aşamada farklı bir materyal kullanılmıştır. Çalışma grubu, 2018-2019 eğitim-öğretim yılında Muş Anadolu Lisesi 9. Sınıf seviyesinde öğrenim görmüş öğrencilerden oluşturulmuştur (n=120). Deney grupları 9/A ve 9/C sınıflarındaki öğrenciler (n=30+30), kontrol grupları ise 9/B ve 9/D sınıflarındaki öğrenciler (n=30+30) tarafından oluşturmuştur. Veri toplama aracı olarak araştırmacılar tarafından uzman görüşleri doğrultusunda hazırlanan ve 20 maddeden oluşan “Temel Müzik Teorisi Başarı Testi” kullanılmıştır. Geçerlik ve güvenirlik analizi için puanlayıcılar arasında Cohen Kappa katsayısı belirlenmiştir. Verilerin analizinde ise Mann-Whitney U Testi kullanılmıştır. Deney ve kontrol gruplarının deneysel prosedür öncesinde ki puanları arasında anlamlı bir fark oluşmamış, ulaşılan veriler homojen bir dağılım göstermiştir.  Deney 1-2 ve kontrol 1-2 grubu ile sontest aşamasında ortaya çıkan t testi sonuçları ise deneysel prosedürün uygulandığı grubun daha yüksek puanlara ulaştığını göstermiştir. Bu araştırmanın sonuçlarına dayanarak, oyun içerikli materyallerle sistematik bir şekilde hazırlanmış müzik dersi aktivitelerinin akademik başarıyı artırdığı görülmüştür.
Yazar isimleri: ['Ali Korkut ULUDAĞ']
Yayın Yılı: 15 Eylül 2022
Dergi ismi: İnönü Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/inuefd/issue/72592/1136868
Yayın pdf linki: https://dergipark.org.tr/tr/download/article-file/2511464
