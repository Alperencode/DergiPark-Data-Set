Makale Başlığı: Obezite Vergisine Yönelik Görüşlerin Değerlendirilmesi
Özet: Obezite ile mücadelede, başvurulan güncel çözüm yollarından biri obezite vergisidir. Kalorisi yüksek ancak besleyici değeri düşük gıdaların fiyatını yükselterek tüketimlerini azaltmak obezite vergisinin ana amacıdır. Obezite vergisi birçok ülkede farklı şekillerde kullanılmaktadır ve Türkiye’de uygulanması son dönemlerde tartışılan bir konudur. Bu makalede öncelikle obeziteden genel olarak bahsedilmiş, ardından obezite vergisinin olumlu ve olumsuz yönlerine yer verilmiş ve daha sonra araştırma bulguları sunulmuştur. Bu çalışmanın amacı, obezite vergisinin Türkiye’de uygulanmasına yönelik görüşleri değerlendirmektir. Araştırma evreni, Ankara’da hizmet veren bir aile sağlığı merkezine 01.04.2019-30.05.2019 tarihleri arasında başvuran 18 yaş ve üzeri hastalardan oluşmaktadır. Araştırma kapsamında gönüllülük esasıyla araştırmayı kabul eden 371 hasta ile görüşme yapılmıştır. Araştırmada, Ayyıldız ve Demirli (2015) tarafından hazırlanan anket kullanılmıştır ve elde edilen veriler SPSS programıyla analiz edilmiştir. Araştırmada kullanılan ölçüm aracının yapı geçerliliği, açıklayıcı ve doğrulayıcı faktör analizleri ile değerlendirilmiştir. Katılımcıların cinsiyetinin obezite vergisini destekleme ihtimalleri üzerinde etkili olduğu sonucuna ulaşılmıştır. Kadınların obezite vergisini destekleme olasılığının daha yüksek olduğu saptanmıştır. Katılımcıların büyük çoğunluğunun obezite vergisini desteklemediği ancak vergi dışında araçlar ve politikalarla obezite ile mücadeleyi gerekli gördükleri bulunmuştur.
Yazar isimleri: ['Zeliha ASİLKAN', 'Pınar YALÇIN BALÇIK']
Yayın Yılı: 30 Kasım 2022
Dergi ismi: Selçuk Üniversitesi Sosyal Bilimler Meslek Yüksekokulu Dergisi
Yayın sayfa url: https://dergipark.org.tr/tr/pub/selcuksbmyd/issue/73640/1178246
Yayın pdf linki: https://dergipark.org.tr/tr/download/article-file/2663021
