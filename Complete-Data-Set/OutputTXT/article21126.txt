Makale Başlığı: SOSYOLOJİNİN ŞAFAĞINDA “KURUCU ANNE”Yİ ARAMAK: MARTINEAU SOSYOLOJİSİNDE IRK, TOPLUMSAL CİNSİYET VE EMEK
Özet: Bu çalışmada sosyolojinin kurucu düşünürlerinden olan Harriet Martineau’nun topluma ilişkin bakış açısı eserlerinden hareketle ele alınmakta, ırk, emek ve toplumsal cinsiyete ilişkin yaklaşımı değerlendirilmektedir. Martineau, akademik disiplinin erkek egemen yapısı nedeniyle sosyal teoride unutulmuş bir düşünür olmasına rağmen ileri sürdüğü görüşlerin pek çoğu kendisinden sonra gelen teorisyenleri etkilemiştir. “Kurucu babalar”ın gölgesinde kalmış, sosyolojinin kadın kurucularının görüşlerinin ve eserlerinin ortaya çıkarılması, özellikle klasik sosyoloji kuramlarında dönemin olaylarının kadın bakış açısından anlaşılmasına ve daha bütünlüklü olarak değerlendirilmesine hizmet etmektedir. Martineau, toplumu incelerken pozitivist bir yöntemle, objektif ve sistematik bir şekilde gözlem yapılması gerektiğini dile getirmektedir. Toplumu büyük oranda ahlaki yapı üzerinden değerlendirmekte ve toplumun incelenmesinde günlük pratikteki ahlaki yapıya odaklanılması gerektiğini söylemektedir. Ona göre toplumsal değişme zamanlarındaki sorunlar modern ve feodal değerlerin çatışmasından kaynaklanmaktadır ve toplumların ilerlemesi endüstrileşme ve modern değerlerin kazanılması ile mümkün olabilir. Martineau’nun toplum analizleri endüstriyel kapitalizmin yüceltilmesi, köleliğin kaldırılması ve kadınların özgürleşmesi gibi konuları içermektedir. Martineau’nun ırk, emek ve toplumsal cinsiyetle ilgili görüşlerinin değerlendirildiği bu çalışmada klasik sosyoloji kuramlarındaki kadın bakış açısı eksikliğinin giderilmesi ve sosyoloji tarihine ilişkin literatüre katkı sağlanması hedeflenmektedir.
Yazar isimleri: ['Sibel ERDOĞAN', 'Bilge Deniz ÇATAK AŞKAR']
Yayın Yılı: 29 Kasım 2022
Dergi ismi: Sosyoloji Dergisi
Yayın sayfa url: https://dergipark.org.tr/tr/pub/sosder/issue/73580/1152220
Yayın pdf linki: https://dergipark.org.tr/tr/download/article-file/2569282
