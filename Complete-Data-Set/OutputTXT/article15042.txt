Makale Başlığı: Covid 19 Pandemisinde Uzaktan Eğitimle Anatomi Derslerinin Değerlendirilmesi: Anket Çalışması
Özet: Amaç: Çin’in Wuhan kentinde 2019 yılının son çeyreğinde ortaya çıkan koronavirüs hastalığı hızlı bir şekilde yayılarak gündelik hayatımızı ve dünya ekonomisini olumsuz şekilde etkilemiştir. Eğitimin olumsuz olarak etkilenmemesi için ülkemizde ve tüm dünyada uzaktan eğitim kararı alınmıştır. Yapılan bu çalışmada amaç COVID 19 pandemisi nedeniyle eğitimi uzaktan verilen anatomi pratik ve teorik derslerinin etkinliğinin tıp fakültesi öğrencilerine yapılan anketle araştırmak ayrıca, uzaktan anatomi eğitiminde kullanılacak alternatif sosyal medya ve web tabanlı programları belirlemektir.Yöntem: Çalışmaya Niğde Ömer Halisdemir Üniversitesi Tıp Fakültesi’nde okumakta olan 1. ve 2. sınıf öğrencilerinden 156 kişi katıldı. Anket soruları Kurumsal Eğitim Yönetim ve Planlama Sistemi’ne (KEYPS) yüklenerek öğrencilere sunuldu. Anket sorularına verilen cevaplar aynı sistemde geri bildirimler sekmesinden rapor şeklinde alındı. Yapılan anket ile öğrencilerden anatomi pratik ve teorik derslerinin etkinliğini değerlendirmeleri istendi.Bulgular: Çalışma kapsamında ankete katılan 156 öğrenciden 20’si (%12,82) “Anatomi dersleri uzaktan eğitim için uygundur” önermesine teorik dersler için kesin katılmadığını söylerken, 48’i de (%31,58) pratik dersler için kesinlikle katılmadığını belirtti. Bu önermeye 25 öğrenci (%16,03) teorik dersler için kesinlikle katılırken, 14 öğrenci ise (%9,21) pratik dersler için kesinlikle katıldığını söyledi. “Asenkron anatomi pratik derslerinde sadece anatomik model (maket) kullanılması yeterlidir” önermesine Kesinlikle katılmıyorum veya Katılmıyorum cevabını veren toplam 88 öğrenciye farklı önermeler yöneltildi. Birden fazla önermeye cevap verebilen öğrencilerin 79’u (%89,77) Dijital kadavra uygulamalarını, 80’ni de (%90,90) 3 Boyutlu Sanal Gerçeklik uygulamalarını tercih etti.Sonuç: Sonuç olarak çalışma verilerine bakıldığında anatomi pratik derslerinin uzaktan verilmesinin öğrenciler için etkili olmadığı, teorik derslerinin ise uzaktan eğitimle anlatılmasının uygun olabileceği görülmektedir. Fakat pandemi gibi eğitimin uzaktan verilmesi gereken durumlarda anatomi teorik ve pratik dersleri için alternatif olarak sosyal medya ve web tabanlı programları öğrencilerin tercih ettiği sonucuna varıldı. Ayrıca pratik anatomi eğitiminde önemli bir yeri olan kadavra eğitimi için hem pandemi gibi eğitimin uzaktan verildiği durumlarda hem de kadavra sorunu yaşayan fakültelerde Dijital Kadavra Uygulamaları ile bu eksikliğin giderilebileceği kanaatindeyiz.
Yazar isimleri: ['Selim ÇINAROĞLU', 'Hacı KELEŞ', 'Fatih ÇİÇEK']
Yayın Yılı: 31 Ağustos 2022
Dergi ismi: Tıp Eğitimi Dünyası
Yayın sayfa url: https://dergipark.org.tr/tr/pub/ted/issue/72238/1069499
Yayın pdf linki: https://dergipark.org.tr/tr/download/article-file/2237894
