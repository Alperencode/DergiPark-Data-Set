Makale Başlığı: EVLİLİK İÇİ TECAVÜZ ÖLÇEĞİ’NİN GELİŞTİRİLMESİ VE EVLİLİK İÇİ TECAVÜZE İLİŞKİN GÖRÜŞÜN ÇEŞİTLİ DEĞİŞKENLER AÇISINDAN İNCELENMESİ
Özet: Bu çalışmada evli bireylerin evlilik içi tecavüze ilişkin görüşlerini belirlemek amacıyla “Evlilik İçi Tecavüz Ölçeği (EİTÖ)” geliştirilmiş ve bu ölçek aracılığıyla geçmişte şiddete maruz kalma, cinsel yaşamdan memnuniyet düzeyi, toplumsal cinsiyet rolleri ve boyun eğici davranış düzeyi değişkenlerine göre evli bireylerin evlilik içi tecavüze ilişkin görüşleri incelenmiştir. Ölçeğin geçerlik çalışmaları kapsamında yapılan Açımlayıcı Faktör Analizi (AFA) yapılmıştır. Analiz sonucunda 37 madde ve dört faktörden oluşan nihai ölçek Doğrulayıcı Faktör Analizi (DFA) için 643 evli bireye uygulanmıştır. Ölçeğin Cronbach Alfa katsayısı (α = .94), test tekrar test güvenirlik katsayısı ise (r = .82) hesaplanmıştır. Elde edilen sonuçlar ölçeğin geçerli ve güvenilir bir ölçme aracı olduğunu göstermiştir. Araştırmada veri toplamak için araştırmacı tarafından geliştirilen Evlilik İçi Tecavüz Ölçeği’nin yanı sıra Bem Cinsiyet Rolü Envanteri, Boyun Eğici Davranışlar Ölçeği ve araştırmacılar tarafından oluşturulan Kişisel Bilgi Formu kullanılmıştır. Araştırma bulguları evli bireylerin evlilik içi tecavüze ilişkin görüşlerinin geçmişte şiddete maruz kalma ve toplumsal cinsiyet rolleri değişkenlerine göre istatistiksel olarak anlamlı derecede farklılaştığını, cinsel yaşamdan memnuniyet ve boyun eğici davranış düzeyine göre ise istatistiksel olarak anlamlı derecede farklılaşmadığını göstermiştir.
Yazar isimleri: ['Selda SAKIZCIOĞLU', 'Türkan DOĞAN']
Yayın Yılı: 29 Haziran 2022
Dergi ismi: Marmara Üniversitesi Kadın ve Toplumsal Cinsiyet Araştırmaları Dergisi
Yayın sayfa url: https://dergipark.org.tr/tr/pub/mukatcad/issue/70747/920601
Yayın pdf linki: https://dergipark.org.tr/tr/download/article-file/1716933
