Makale Başlığı: Meteorolojik Faktörler Yardımıyla Bazı Buğday Çeşitlerinde Verim Tahmini: Şanlıurfa Ceylanpınar Örneği
Özet: Buğday dünya genelinde açlığın izlemesinde temel gösterge kabul edilen en önemli ürünlerden biridir ve artan nüfusun ihtiyacını karşılayacak miktarda buğday üretiminin sağlanması bir zorunluluktur. Bu çalışmanın amacı; Şanlıurfa Ceylanpınar yöresinde meteorolojik faktörlerin kuru koşullarda yetiştirilen buğday çeşitlerinin verimleriyle arasındaki ilişkilerin büyüme dönemlerine göre ortaya konulması ve çeşit bazlı verim tahmin modellerinin geliştirilmesidir. Araştırmada buğday büyüme dönemleri; Çimlenme/Çıkış, Kardeşlenme, Sapa Kalkma, Başaklanma, Tane Oluşumu ve Olgunlaşma olarak ele alınmış, toplam vejetasyon süresi ortalaması Dinlenme periyoduyla birlikte 235 gün olarak belirlenmiştir. Yörede araştırma periyodu içinde en çok ekilen buğday çeşitlerinden bazıları olan Pandas, Fırat-93, Pehlivan ve Çeşit-1252 araştırmanın konusuna dâhil edilmiştir. Çalışmada Pandas ve Fırat-93 çeşitlerinde vejetasyon süresi yağışlarının (sırasıyla r=0.74 ve r=0.73), Pehlivan çeşidinde ortalama rüzgâr hızının (r=0.74) ve Çeşit-1252 çeşidinde Çimlenme/Çıkış dönemi yağışlarının (r=0.88) verimler üzerinde en yüksek etkili değişkenler olduğu belirlenmiş, çeşit bazlı tahmin modelleri geliştirilmiş ve ilgili yıllar için verim tahminleri yapılmıştır.
Yazar isimleri: ['Muhammed Cem AKCAPINAR', 'Belgin ÇAKMAK']
Yayın Yılı: 30 Aralık 2022
Dergi ismi: Kahramanmaraş Sütçü İmam Üniversitesi Tarım ve Doğa Dergisi
Yayın sayfa url: http://dogadergi.ksu.edu.tr/tr/pub/issue/73092/943245
Yayın pdf linki: https://dergipark.org.tr/tr/download/article-file/1789391
