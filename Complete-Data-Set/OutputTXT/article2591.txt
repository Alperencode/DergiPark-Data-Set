Makale Başlığı: Süpervizyon İlişkisinde Paralel Süreç: Kuramsal Bir Derleme
Özet: Paralel süreç, psikolojik danışman ve süpervizyon ilişkilerinde bilinçdışı olarak ortaya çıkan bir süreç olarak tanımlanmaktadır. Paralel süreç, psikoterapi yaklaşımının aktarım kavramına dayanmaktadır. Bu aktarım süreçleri ilk olarak aşağıdan yukarıya doğru tanımlanmış sonrasında yukarıdan aşağıya doğru tanımlanmıştır. Psikoterapi yaklaşımlarının yanında paralel süreç, Tracey ve diğerleri tarafından kişilerarası ilişki çemberine dayandırdıkları kişilerarası yaklaşım ile açıklanmıştır. Hawkins ve Shohet’in Yedi Gözlü Modeli de paralel süreci, psikolojik danışman, danışan ve süpervizyon matrisinden oluşan yedi yapı ile açıklamaktadır. Koltz ve diğerleri paralel süreci izomorfizm ile farklı olduğunu ortaya koymak için İso-Para/Para-İso (IPPI) modeli geliştirmiştir. Her bir modelin paralel süreci ele alma şekilleri değişmektedir. Paralel süreç ele alınırken didaktik öğretim dışında yöntemlerin kullanılması ve psikolojik danışmanın gelişim düzeyi önemli olmaktadır. Paralel süreci ele almak psikolojik danışman ve süpervizörün çalışma ittifakını gerektirmektedir. Bu ittifak hem psikolojik danışmanın hem de süpervizörün mesleki becerilerinin ve düşünme becerilerinin gelişmesi açısından yarar sağlamaktadır. Paralel süreci ele alan çalışmaların yurt dışı alanyazınında derleme ve vaka araştırmaları olduğu görülürken ülkemizde bir vaka çalışması dışında araştırma bulunmamaktadır. Araştırma, yapılacak süpervizyon çalışmalarında paralel sürecin anlaşılması ve alanyazına yeni bir bakış açısı kazandırması açısından önemlidir.
Yazar isimleri: ['Sema CİVAN GÖKKAYA']
Yayın Yılı: 28 Haziran 2022
Dergi ismi: Batı Anadolu Eğitim Bilimleri Dergisi
Yayın sayfa url: https://dergipark.org.tr/tr/pub/baebd/issue/70550/1034764
Yayın pdf linki: https://dergipark.org.tr/tr/download/article-file/2124523
