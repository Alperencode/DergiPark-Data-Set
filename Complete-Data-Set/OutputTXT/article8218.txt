Makale Başlığı: INFLUENCER SÖZLEŞMESİ
Özet: Sanal ortamda belirli bir grubu etkileme gücüne sahip kimselerin hedef kitleyi ilgili ürünü satın almaya yönlendirmek amacıyla oluşturulan içerikleri sosyal medya hesaplarında paylaşmaları suretiyle yürütülen pazarlama ve reklam faaliyeti influencer marketing olarak isimlendirilmektedir. Bu faaliyetin merkezinde influencer yer alır. Influencer’in faaliyeti ise esasen müşteri ile aralarında kurulan bir sözleşmeye dayanmaktadır. Bu sözleşme; influencer’ın, belirli mal veya hizmetlerin tanıtımı ve takipçilerinin bunları satın almaya yönlendirilmesi amacıyla oluşturulan veya bizzat oluşturduğu içerikleri sosyal medya hesaplarında paylaşmayı, müşterinin de buna karşılık influencer’a bir miktar ücret ödemeyi veya başka bir menfaat sağlamayı taahhüt ettiği sözleşme olarak tanımlanabilir. Influencer sözleşmesinin temel unsurları; tanıtım ve reklam faaliyeti, sosyal medya kullanımı, influencer’ın müşterinin organizasyonundan bağımsız olması ve influencer’a bir bedel ödenmesi veya başka bir menfaat sağlanması şeklinde sayılabilir. Sözleşme, sponsorluk ve reklam sözleşmelerinden farklıdır. Taraf iradelerine göre vekalet veya eser sözleşmesi niteliği taşıyacak biçimde kurulması mümkün ise de kural olarak bir isimsiz sözleşmedir. Sözleşmeden doğan başlıca yükümlülükler ise, influencer bakımından, sosyal medyada belirli bir ürün veya hizmete yönelik olarak tanıtım amaçlı içerik paylaşımında bulunmak, paylaşımlarında reklam etiketi kullanmak, rekabet yasağına uygun hareket etmek ve faaliyetlerini sadakat ve özenle yürütmek, müşteri bakımından da influencer’in faaliyetlerinin karşılığını ödemektir.
Yazar isimleri: ['Dilşad KESKİN']
Yayın Yılı: 30 Haziran 2022
Dergi ismi: İnönü Üniversitesi Hukuk Fakültesi Dergisi
Yayın sayfa url: https://dergipark.org.tr/tr/pub/inuhfd/issue/67719/1023884
Yayın pdf linki: https://dergipark.org.tr/tr/download/article-file/2082410
