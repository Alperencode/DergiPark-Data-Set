Makale Başlığı: STRATEJİK DEĞİŞİM VE İŞLETME PERFORMANSI ARASINDAKİ İLİŞKİ: ORTA VE ALT KADEME SAĞLIK YÖNETİCİLERİ ÜZERİNDE BİR UYGULAMA
Özet: Stratejik değişimleri başarılı bir şekilde uygulamak, yüksek kaliteli hizmet sunmak, sağlık hizmetini mali açıdan sürdürülebilir hale getirmek ve işletme performansını artırmak sağlık hizmeti yöneticilerinin sorumluluğundadır. Bu sorumluluk günümüzde değişen çevre koşullarıyla sağlık hizmeti sunan birçok kurum ve kuruluş açısından geçmişe göre daha önemli hale gelmiştir. Bu kapsamda gerçekleştirilen bu çalışma ile sağlık kurumlarında görev yapan orta ve alt kademe yöneticilerin, stratejik değişim algılarıyla işletme performansı arasındaki ilişkinin değerlendirilmesi amaçlanmıştır. Bu doğrultuda özel bir sağlık grubunda görev yapan 225 orta ve alt kademe sağlık yöneticisine online anket yolu ile ulaşarak veriler toplanmıştır. Yöneticilerin stratejik değişim algılarının işletme performansı üzerindeki etkisini test etmek amacıyla çoklu regresyon analizi kullanılmıştır. Stratejik değişim alt boyutları hep birlikte işletme performansı boyutundaki toplam varyansın %27,7’sini açıklamaktadır. Regresyon katsayısının anlamlılığına ilişkin t testi sonuçları incelendiğinde istatistiksel olarak anlamlı ilişkinin hem stratejinin başlaması hem de stratejinin uygulanması boyutlarında olduğu görülmektedir. Ancak yöneticilerin stratejinin başlamasına ilişkin algılarının yükselmesi işletme performansına yönelik algılarını istatistiksel olarak artırırken; stratejinin uygulanmasına ilişkin algılarının yükselmesi işletme performansına yönelik algılarını istatistiksel olarak düşürmektedir. Çalışmanın Türkçe literatürdeki ilk çalışma olması teoriye olan katkısı ve daha sonra tasarlanacak olan çalışmalar açısından önemlidir. Stratejik değişim uygulamalarının başarıya ulaşmasında; orta ve alt kademe yönetici bilgileri, iletişim, takım çalışması gibi konular kritik öneme sahiptir. Sonuçlar sağlık kurumlarında görev yapan orta ve alt kademe yöneticiler için uygulamaya yönelik önemli bilgiler sunmaktadır.
Yazar isimleri: ['İsmail BİÇER', 'Oğuz IŞIK']
Yayın Yılı: 28 Kasım 2022
Dergi ismi: Dicle Üniversitesi İktisadi ve İdari Bilimler Fakültesi Dergisi
Yayın sayfa url: https://dergipark.org.tr/tr/pub/duiibfd/issue/73541/1124998
Yayın pdf linki: https://dergipark.org.tr/tr/download/article-file/2462504
