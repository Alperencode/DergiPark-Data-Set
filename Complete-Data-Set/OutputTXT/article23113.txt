Makale Başlığı: Dış Politik Olaylarda Siyasal Liderlik Stillerinin Medyada İnşası Üzerine Bir Analiz Denemesi: Vladimir Putin-Volodimir Zelenski Örneği
Özet: Lider, insanların bir arada yaşadığı siyasal, toplumsal yapılarda ortaya çıkar. Liderlik vasfının nasıl kazanıldığı sorusu bilim dünyasının uzun zamandır tartıştığı bir konudur. Doğuştan gelen kimi yetenekler liderlik için önemli bir şarttır fakat şartların olağanüstülüğü çerçevesinde sıradan insanlar lider özellikleri sergileyebilirler. Lider, insanların topluluk hâlinde yaşadığı yerlerde kendi grubunun diğer bireylerine yol gösteren, yöneticilik yapan ve sorunlarına çözüm üreten kişidir. Lider, yerel bir kanaat önderi olabileceği gibi, bir işletmede çalışanlara yöneticilik yapan kişi ya da bir siyasal organizasyonun tepesindeki isim de olabilir. Bu noktadan bakıldığında lider, çeşitli toplumsal, siyasal, ekonomik ve sınıfsal yapılanmaların ihtiyaç duyduğunda ya da kendiliğinden ortaya çıkan bir kavramdır. Lider, liderlik kavramları siyaset, işletme, hukuk, sosyoloji gibi çok farklı bilimsel disiplinlerce araştırma konusu yapılmıştır. Yapılan çalışma ise bu iki kavrama iletişim disiplini açısından bakma girişimidir. Bu amaçla Rusya - Ukrayna savaşında çatışan tarafların liderleri olan Vladimir Putin ile Volodimir Zelenski’nin Türkiye’de yayınlanan ana akım yazılı basında liderlik stillerinin nasıl temsil edildiği nitel içerik analizi yöntemi kullanılarak analiz edilmiştir. Çalışma 23 Şubat-2 Mart 2022 tarihleri arasında yayınlanan gazetelerle sınırlandırılmıştır. Çalışma sonucunda Türkiye’deki yaygın yazılı basında Rus lider Putin’in otoriter, savaş yanlısı, şahin ve karizmatik bir lider olarak, Ukrayna lideri Zelenski’nin ise karizmatik, barış yanlısı, demokrat ve idealist bir lider olarak haberleştirilip yansıtıldığı sonuçlarına ulaşılmıştır.
Yazar isimleri: ['Yavuz BAYRAM']
Yayın Yılı: 10 Aralık 2022
Dergi ismi: İletişim ve Diplomasi
Yayın sayfa url: https://dergipark.org.tr/tr/pub/iletisimvediplomasi/issue/73775/1193135
Yayın pdf linki: https://dergipark.org.tr/tr/download/article-file/2724895
