Makale Başlığı: Serebral palsi hastalarının ebeveynlerinin hastalığın komplikasyonları hakkındaki bilgi düzeylerinin ölçülmesi
Özet: Amaç: Bu çalışmanın amacı Serebral Palsi (SP) hastalarının ebeveynlerinin hastalığın komplikasyonları hakkındaki bilgi düzeylerinin ölçülmesidir.Materyal ve Metot: Tanımlayıcı tipteki bu çalışma 2015-2020 yılları arasında SP tanısı almış 50 hastanın anneleriyle Elazığ’da bir Fiziksel Tıp ve Rehabilitasyon Polikliniğinde yürütüldü. Araştırmacılar tarafından geliştirilen 18 sorudan oluşan anket yüz yüze uygulandı.Bulgular: Çalışmaya katılan hastaların yaş ortalaması 5,7 ± 3,7 idi, çoğu erkekti (%60) ve 6 yaş üstündekilerde okur yazar olmayanların oranı %6,3’tü. Annelerin yaş ortalaması 31,5 ± 5,3 idi ve %90’ı akıllı telefon, %70’i ise sosyal medya kullanıyordu. Hastaların %74’ü SP tanısını üniversite hastanesinden almıştı. Annelerin komplikasyonlar hakkında bilgi düzeyleri çok düşüktü (hiç bahsedilmeme durumu %68-86). En az bahsedilen komplikasyonlar diş problemleri (%86), üriner problemler (%82), ağrı (%82) ve osteopeni (%82) idi. Devlet hastanesi ve/veya özel muayenehanelerde konuşma problemlerinin 5,02 kat (%95 GA=1,21-20,80; p=0,026), reflünün 5,9 kat (%95 GA=1,30-26,28; p=0,021) daha fazla bahsedildiği saptandı. SP tanısı aldıktan sonra geçen süre arttıkça skolyoz komplikasyonundan 1,3 kat daha fazla bahsedildiği gözlendi (%95 GA=1,01-1,58; p=0,045).Sonuç: SP’li hastaların ilerleyen zamanlarda ortaya çıkabilecek komplikasyonlarının hastaların ebeveynlerine tanı anında anlatılmasına tüm sağlık kurumlarında önem verilmelidir.
Yazar isimleri: ['Ali GÜRBÜZ', 'İrem AKOVA']
Yayın Yılı: 16 Ağustos 2022
Dergi ismi: Journal of Medical Topics and Updates
Yayın sayfa url: https://dergipark.org.tr/tr/pub/jomtu/issue/71642/1120161
Yayın pdf linki: https://dergipark.org.tr/tr/download/article-file/2442581
