Makale Başlığı: Klinik Uygulama Deneyimi Yaşayan Öğrenci Hemşirelerin Depresyon Düzeyleri ve Bakım Davranışları Arasındaki İlişki
Özet: Amaç: Çalışma klinik uygulama deneyimi yaşayan hemşirelik öğrencilerinin depresyon düzeyleri ile bakım davranışları arasındaki ilişkinin belirlenmesi amacıyla tanımlayıcı ilişkisel araştırma tasarımında gerçekleştirilmiştir.Yöntem: Çalışma; bir devlet üniversitesinin hemşirelik bölümünde klinik uygulama deneyimi yaşayan 503 hemşirelik öğrencisinden çalışmaya katılmayı kabul eden, formlardaki tüm soruları cevaplandıran 234 öğrenci ile gerçekleştirilmiştir. Veriler “Kişisel Bilgi Formu”, “Beck Depresyon Ölçeği” ve “Bakım Davranışları Ölçeği-24” ile 10 Mart-15 Mayıs 2019 tarihleri arasında yüz yüze veri toplama yöntemi ile toplanmıştır. Elde edilen verilerin analizi SPSS 22.0 programında yapılmıştır.Bulgular: Çalışmaya katılan öğrencilerin yaş ortalaması 20.63±1.40 olup, %80.0’ı kadındır ve yaklaşık yarısı (%54.7) hemşirelik bölümünü isteyerek tercih etmiştir. Öğrencilerin %5.6’sının (n=13) şiddetli depresif belirtiler gösterdiği ve “Beck Depresyon Ölçeği” puan ortalamalarının 13.42 ± 9.00 olduğu saptanmıştır. “Bakım Davranışları Ölçeği-24” toplam puan ortalamaları 4.88 ± 0.66 olan öğrenciler en yüksek puan ortalamasını ölçeğin “saygılı olma” alt boyutundan almışlardır. Beck Depresyon Ölçek puanı ve Bakım Davranışları Ölçeği-24 toplam ve alt boyutları arasında istatistiksel olarak önemli fakat zayıf düzeyde negatif yönlü bir korelasyon saptanmıştır (p<0.05; r=-0.207).Sonuç ve Öneriler: Bu çalışma öğrencilerin depresyon düzeylerinin yüksek olmasının onların bakım davranışlarına etkisinin zayıf düzeyde etki ettiğini göstermiştir. Öğrencilerin aldıkları eğitim sayesinde meslekte profesyonelleşme konusunda adım attıklarını yani kişisel ruhsal durumlarını hasta bakım davranışlarına çok da yansıtmadıkları görülmüştür. Çalışmamızın sonucunda ise öğrenciler için depresyona neden olan tüm durumların belirlenmesi, öğrencileri sosyal etkinliklerle desteklenmesi, öğrencilerin önerileri de göz önüne alınarak klinik uygulamaların şekillenmesi önerilmektedir.
Yazar isimleri: ['Büşra Aleyna ÖNVER', 'Nigar ÜNLÜSOY DİNÇER']
Yayın Yılı: 29 Ağustos 2022
Dergi ismi: Samsun Sağlık Bilimleri Dergisi
Yayın sayfa url: https://dergipark.org.tr/tr/pub/jshs/issue/72266/1063011
Yayın pdf linki: https://dergipark.org.tr/tr/download/article-file/2212902
