Makale Başlığı: COVID-19 Pandemisi Döneminde Çalışan Kadınların Öznel İyi Oluşlarının Çevrimiçi Alışveriş Bağımlılıklarına Etkisi
Özet: Amaç: COVID-19 pandemisinin özellikle ilk yılı içerisinde evde ve internette geçirilen zaman artmış, sosyal aktiviteler azalmış ve bu sürece çeşitli ruhsal sorunlar da eşlik etmiştir. Bu çalışma ile COVID-19 salgını sırasında çalışan kadınların öznel iyi oluşlarının çevrimiçi alışveriş bağımlılığı durumları üzerindeki etkisinin araştırılması amaçlanmıştır.Gereç ve Yöntemler: Bu çalışmanın örneklemini sigortalı bir işte çalışan toplam 538 kadın oluşturmuştur. Araştırma verileri, sosyo demografik bilgi formu, Öznel İyi Oluş Ölçeği ve Çevrimiçi Alışveriş Bağımlılığı Ölçeği kullanılarak çevrimiçi platform üzerinden toplanmıştır. Verilerin istatistiksel analizleri IBM Sosyal Bilimler İçin İstatistik Programı (SPSS) 25.0 ve Jeffrey’ nin Harika İstatistik Programı (JASP) 0.1.4.0 kullanılarak yapılmıştır. Araştırma verilerinin tanımlayıcı istatistiksel testleri; frekans, yüzde, ortalama ve standart sapma değerleri ile sunulmuştur. Ayrıca, değişkenler arasındaki ilişkiyi incelemek için kısmi korelasyon analizi ve enter yöntemi ile çoklu doğrusal regresyon analizi yapılmıştır.Bulgular: Katılımcıların öznel iyi oluşlarının çevrimiçi alışveriş bağımlılığı düzeylerini genel olarak ve ayrıca çevrimiçi alışveriş bağımlılığına ait alt boyut düzeylerini yordadığı bulunmuştur. Çevrimiçi alışveriş bağımlılığındaki varyansın %16,4' ünün, duygusal bağımlılık boyutundaki varyansın %17,1' inin, sosyal bağımlılık boyutundaki varyansın %15,3' ünün ve kontrol bağımlılığı boyutundaki varyansın ise sadece %10,1' inin öznel iyi oluş ile açıklandığı görülmektedir. Sonuç: Araştırma sonuçlarına göre çalışan kadınların COVID-19 salgını sırasında öznel iyi oluşlarını artırmak için çevrimiçi alışverişe yöneldikleri söylenebilir.
Yazar isimleri: ['Didem AYHAN', 'Hilal SEKİ ÖZ']
Yayın Yılı: 20 Eylül 2022
Dergi ismi: Sağlık Bilimlerinde Değer
Yayın sayfa url: https://dergipark.org.tr/tr/pub/sabd/issue/72485/1102518
Yayın pdf linki: https://dergipark.org.tr/tr/download/article-file/2370489
