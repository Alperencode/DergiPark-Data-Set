Makale Başlığı: Üniversitelerin Örgüt Yapısı ile Akademisyenlerin Örgütsel Sosyalleşmeleri Arasındaki İlişki
Özet: Bu çalışmanın amacı, Türkiye’deki devlet üniversitelerinde görev yapmakta olan akademisyenlerin, görevde bulundukları üniversitelerin örgüt yapılarına yönelik algı düzeyleri ile örgütsel sosyalleşmelerine yönelik algı düzeyleri arasındaki olası ilişkilerin ortaya çıkarılmasıdır. Araştırma kapsamında ilişkisel tarama modeli kullanılmıştır. Örneklemi, tabakalı örnekleme yöntemi ile belirlenen 577 akademisyen oluşturmaktadır. Araştırma verilerini toplamak üzere Erol ve Ordu’nun (2018) geliştirmiş olduğu “Örgütsel Yapı Ölçeği Üniversite Versiyonu” ile Taormina’nın (1994, 2004) geliştirip güncellediği ve Balcı, Baltacı, Fidan, Cereci ve Acar’ın (2012) Türkçeye uyarlamasını yapmış oldukları “Örgütsel Sosyalleşme Ölçeği”nden yararlanılmıştır. Araştırmanın sonucunda akademisyenlerin, örgüt yapısı özelliklerinden biri olan karmaşıklık boyutuna yönelik algı düzeyleri ile örgütsel sosyalleşmeye yönelik algı düzeyleri arasındaki ilişkinin pozitif yönde ve orta düzey anlamlı; merkezileşme boyutu ve örgütsel sosyalleşmeye yönelik algı düzeyleri arasındaki ilişkinin ise negatif yönde ve orta düzey anlamlı; formalleşme ve tabakalaşma boyutlarına yönelik algı düzeyleri ile örgütsel sosyalleşmeye yönelik algı düzeyleri arasındaki ilişkinin ise pozitif yönde ve düşük düzey anlamlı olduğu saptanmıştır. Örgüt yapısının özelliklerini oluşturan karmaşıklık, merkezileşme, formalleşme ve tabakalaşma boyutlarının, örgütsel sosyalleşme düzeyinin anlamlı yordayıcıları oldukları tespit edilmiştir. Araştırma bulguları alanyazın kapsamında tartışılarak, gelecekte yapılabilecek bazı uygulama ve çalışmalara ilişkin öneriler sunulmuştur.
Yazar isimleri: ['Deniz Baransel CİNAR', 'Abdurrahman TANRIÖĞEN']
Yayın Yılı: 31 Ağustos 2022
Dergi ismi: Türk Eğitim Bilimleri Dergisi
Yayın sayfa url: https://dergipark.org.tr/tr/pub/tebd/issue/72394/1018294
Yayın pdf linki: https://dergipark.org.tr/tr/download/article-file/2060412
