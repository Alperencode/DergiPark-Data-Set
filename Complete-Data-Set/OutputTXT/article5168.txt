Makale Başlığı: Ratlarda Deneysel Olarak Oluşturulan Asidik Deri Yanıklarında Uygulanan Ozon Tedavisinin Klinik Etkinliğinin Araştırılması
Özet: Bu çalışmada ratlarda hidroflorik asit (HFA) ile deneysel olarak oluşturulan asidik deri yanıklarında ozon tedavisinin klinik etkinliğinin araştırılması amaçlanmıştır. Çalışma materyalini 20 adet, sağlıklı erkek, 200-250 gr ağırlığındaki ratlar oluşturdu. Çalışmaya dahil edilen hayvanlar her bir grupta 10 adet hayvan olacak şekilde deney ve kontrol grubu olarak gruplandırıldı. Grupları oluşturan tüm hayvanlarda genel anestezi altında %38’lik HFA ile asidik deri yanığı oluşturuldu. Deri yanığı oluşturulan çalışma grubundaki tüm hayvanların yara bölgesine 7 gün boyunca günde bir kere ozonlanmış sıvı vazelin, kontrol grubundaki tüm hayvanlara ise %0.9’luk serum fizyolojik 7 gün süre ile günde bir kere uygulandı. Çalışmada klinik olarak değerlendirmeye alınan bül, eritem, nekroz, iyileşme, tüylenme ve oluşan hasarlı alan verileri- nin istatistiksel analizleri karşılaştırıldı. İstatistiksel analiz sonucunda deney ve kontrol grupları arasında bül, eritem, nekroz, iyileşme ve oluşan hasarlı alan bakımından anlamlı farklılık olmadığı, ancak tüylenmede 5. günden itibaren anlamlı farklılık olduğu tespit edildi (P<0.05). Bu çalışma sonucunda; deneysel olarak oluşturulan asidik deri yanıkların- da ozon tedavisi yapılan grupta iyileşen hayvan sayısının daha fazla olduğu ve iyileşmenin 8. gün deney grubunda istatistiksel olarak anlamlılık seviyesinde olduğu tespit edildi. Ozonun asidik deri yanıklarında acil müdahale olarak uygulanan hidroterapiye göre daha iyi olabileceği fakat konuyla ilgili daha detaylı araştırmaların yapılması gerektiği kanısına varıldı.
Yazar isimleri: ['Nevzat Emre ASLAN']
Yayın Yılı: 1 Aralık 2022
Dergi ismi: Erciyes Üniversitesi Veteriner Fakültesi Dergisi
Yayın sayfa url: https://dergipark.org.tr/tr/pub/ercivet/issue/73646/1205289
Yayın pdf linki: https://dergipark.org.tr/tr/download/article-file/2815890
