Makale Başlığı: Elektif göz cerrahisi öncesi hepatit B, hepatit C ve insan immün yetmezlik virüsü tarama sonuçlarının değerlendirilmesi
Özet: Amaç: Operasyon öncesi hastaların hepatit B virüsü (HBV), hepatit C virüsü (HCV) ve insan immün yetmezlik virüsü (HIV) ile enfeksiyon varlığı açısından taranması, maliyet-etkinlik ve hasta mahremiyeti açısından tartışmalı bir konu olmakla birlikte, cerrahi branşlar tarafından çoğunlukla bu uygulanmaya devam edilmektedir. Bu çalışmanın amacı, preoperatif HBV yüzey antijeni (HbsAg), anti-HCV ve anti-HIV pozitiflik oranını belirlemek ve seropozitif hastaların enfeksiyon hastalıkları polikliniğine yönlendirilip yönlendirilmediğini belirlemektir. Yöntem: Ağustos 2019 -Nisan 2021 arasında, Tokat Gaziosmanpaşa Üniversitesi, Tıp Fakültesi, Göz kliniğinde elektif cerrahi yapılan hastaların operasyon öncesi istenen HbsAg, anti-HCV ve anti-HIV sonuçları, hastane otomasyon sistemi kayıtları kullanılarak geriye dönük tarandı ve seroprevalans belirlendi. Ayrıca hastane otomasyon sisteminden seropozitivite saptananların daha önce tanı alıp almadıkları ve yeni tanı alanların sonraki dönemde enfeksiyon hastalıkları polikliniğine başvurup başvurmadıkları araştırıldı.Bulgular: Çalışmaya 884 hasta dahil edildi. Hastaların 457’ si (%51.7) erkek olup yaş ortalaması 63.21± 16.05 idi. Hbs Ag tetkiki hastaların 839’unda (%94.9) çalışıldı ve 29 hastada (%3.3) pozitiflik saptandı. Anti-HCV tetkiki 872 (%99.1) kişide çalışıldı ve 21 kişide (%2.4) pozitiflik saptandı. Anti-HIV testi ise 862 (%97.5) kişide çalışıldı ve hiçbir hastada pozitiflik tespit edilmedi.Sonuç: Ameliyat öncesi hastaları HBV, HCV ve HIV enfeksiyonları açısından tetkik etmek yerine standart hijyen ve korunma önlemlerine uymaları daha doğru ve etkili bir yaklaşımdır. Eğer bu testler çalışılmış ve seropozitiflik saptanmışsa hasta mutlaka hastalığı konusunda bilgilendirilmeli ve enfeksiyon hastalıkları uzmanına yönlendirilmelidir.
Yazar isimleri: ['Emine TÜRKOĞLU', 'Şerife Gülhan KONUK']
Yayın Yılı: 15 Aralık 2022
Dergi ismi: Mustafa Kemal Üniversitesi Tıp Dergisi
Yayın sayfa url: https://dergipark.org.tr/tr/pub/mkutfd/issue/73508/1022708
Yayın pdf linki: https://dergipark.org.tr/tr/download/article-file/2077974
