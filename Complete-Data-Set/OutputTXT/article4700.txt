Makale Başlığı: Koroner Arter Hastalarında Tanrı Algısının Psikososyal Uyum Üzerine Etkisinin Değerlendirilmesi
Özet: Amaç: Bu araştırma, koroner arter hastalarında Tanrı algısının psikososyal uyum üzerine etkisini belirlemek amacıyla yapılmıştır.  Yöntem: Tanımlayıcı olarak yapılan araştırma, bir devlet hastanesinin Kardiyoloji kliniklerinde yatarak tedavi gören 138 hasta ile yürütülmüştür. Verilerin toplanmasında, ″Tanıtıcı Özelikler Formu″, ″Tanrı Algısı Ölçeği″ ve ″Psikososyal Uyum Öz-Bildirim Ölçeği″ kullanılmıştır. Veriler SPSS 21 paket programı ile analiz edilmiştir.  Bulgular: Araştırmaya alınan hastaların Tanrı algısı puan ortalamasının 100.2±6.7, hastalığa psikososyal uyum-öz bildirim puan ortalamasının 35.3±18.1 olduğu ve %52.2’sinin hastalığa “iyi” düzeyde psikososyal uyum gösterdiği tespit edilmiştir. Hastalığa psikososyal uyum-öz bildirim ölçeğinin geniş aile ilişkileri, aile çevresi ve psikolojik distress alt boyut puan ortalamaları daha düşük bulunmuştur. Tanrı Algısı Ölçeği ve Psikososyal Uyum Öz-Bildirim Ölçeği puanları arasında istatistiksel açıdan anlamlı bir ilişki bulunmadığı saptanmıştır (p>0.05). Sonuç: Bu çalışmada, koroner arter hastalarının seven/sevgi yönelimli Tanrı algısına sahip oldukları ve hastalığa orta düzeyde psikososyal uyum sağladıkları, hastalığa psikososyal uyumun geniş aile ilişkileri, aile çevresi ve psikolojik distress alanlarında daha yüksek olduğu ve Tanrı algısının hastalığa psikososyal uyumu etkilemediği bulunmuştur.
Yazar isimleri: ['Seher ÇAKMAK', 'Nesrin NURAL', 'Songül GÜRSES']
Yayın Yılı: 31 Ağustos 2022
Dergi ismi: Ege Üniversitesi Hemşirelik Fakültesi Dergisi
Yayın sayfa url: https://dergipark.org.tr/tr/pub/egehemsire/issue/72428/1075850
Yayın pdf linki: https://dergipark.org.tr/tr/download/article-file/2262593
