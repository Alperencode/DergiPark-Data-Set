Makale Başlığı: Çocuklarda Meckel Divertikülleri: Tek Merkez Deneyimi
Özet: Amaç: Meckel divertikülü (MD) gastrointestinal kanalın en sık görülen konjenital anomalisidir. Çalışmamızın amacı MD hastalarımızın epidemiyolojik ve karakteristik özelliklerini araştırmak ve konuyla ilgili tecrübelerimizi paylaşmaktır.Gereç ve Yöntemler: MD hastalarının dosyaları retrospektif olarak incelendi. Hastaların demografik ve klinik verileri, uygulanan tedaviler, divertikülün görünümü, lokasyonu ve histopatolojik inceleme sonuçları araştırıldı. Hastalar önce cinsiyetlerine sonra semptomatik olup olmadığına göre gruplandırılarak karşılaştırıldı. İstatistiksel analizler SPSS version 21 ile yapıldı. P<0,05 anlamlı olarak kabul edildi.Bulgular: Çalışmaya 14 kız ve 45 erkek olmak üzere (F/M=1/3) 59 hasta dahil edildi. Cinsiyetler arasında yaş, hastanede kalma süreleri ve divertikülün lokasyonu açılarından fark bulunmadı (sırasıyla p=0.60, p=0.072 ve p=0.765). Her iki cinsiyette de en sık hastaneye başvuru nedeni karın ağrısı idi. Semptomatik hasta grubunda 45, insidental hasta grubunda 14 hasta vardı. Semptomatik hasta grubundakilerin divertikülleri daha proksimal yerleşimli olup (p=0.041) diğer parametreler açısından gruplar arasında fark bulunmadı. Sintigrafisi yapılan dokuz hastanın sekizinde test pozitif sonuçlanırken bir hastada negatif olarak sonuçlandı. Tüm hastalarda en sık tespit edilen ektopik doku gastrik doku (%70) idi. Hastaların 47’si açık cerrahi teknik ile opere edildi. Yirmi üç hastada (%39.0) divertikülün görünümü normal, 17 hastada (%28.8) ise makroskopik olarak divertikülit görünümü vardı. Apendektomi yapılırken insidental olarak tanı konulan beş hasta asemptomatik oldukları için divertiküllerine müdahale edilmedi. Otuz dört hastada (%57.6) divertikülektomi yapılırken diğer hastalarda segmental ileal rezeksiyon ile anastomoz yapıldı. Hastalardan hayatını kaybeden olmadı.Sonuç: MD hastalarının çoğu, hastalığın komplikasyonları sonucu meydana gelen semptomlarla başvurur. Bu komplikasyonlar akut batın tablosuna neden oldukları için karın ağrısı şikayetiyle başvuran çocuklarda ayırıcı tanıda MD akılda tutulmalıdır. Ayrıca literatürde tariflenen klasik yaş aralığından daha büyük çocuklarda da MD görülebileceği bilinmelidir.
Yazar isimleri: ['Ahmet ERTÜRK', 'Sabri DEMİR', 'Can İhsan ÖZTORUN', 'Elif ERTEN', 'Doğuş GÜNEY', 'Süleyman Arif BOSTANCI', 'Fahrı AKKAYA', 'Müjdem Nur AZILI', 'Fatih AKBIYIK', 'Emrah ŞENEL']
Yayın Yılı: 31 Ağustos 2022
Dergi ismi: Kırıkkale Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/kutfd/issue/72091/1112722
Yayın pdf linki: https://dergipark.org.tr/tr/download/article-file/2411722
