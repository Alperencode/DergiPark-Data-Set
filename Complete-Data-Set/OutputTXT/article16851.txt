Makale Başlığı: OKUL YÖNETİMİNDE YENİ PARADİGMA: KAOS TEORİSİ VE UNUTMAYI ÖĞRENMEK: OKUL YÖNETİMİ 4.0
Özet: Yeni fizik teorilerinin ortaya çıkmasına neden olan atom-altı dünya ile ilgili bulgular arttıkça pozitivist-akılcı paradigmanın ontolojik-deterministik kavramları da sorgulanmaya başlanmış ve yeni kavramlar, ilkeler, teoriler ortaya konmuştur (Biçici, 2016). Bu teorilerden biri de kaos teorisidir. Kaos bilimde ezberlerin bozulduğu nokta olarak algılanabilir (Dereli, Durmuşoğlu, Kanat,  2006: 24). Bu çalışmanın amacı kaos kuramının bir doğurgusu olan kaotik yönetim anlayışının getirdiği belirsizliğin öğrenmeye yansıması olarak değerlendirilebilecek unutmayı öğrenmenin genelde yöneticiliğe özelde ise okul yöneticiliğine etkisini tartışmaya açmaktır. Bu çalışma, kaos teorisine ilişkin literatür incelemesi ve değerlendirmesine dayalı olarak gerçekleştirilmiş ve veriler literatür taraması yöntemiyle toplanmıştır. Çalışmada kaos kuramı incelenerek, kuramın eğitime, yönetime ve okul yönetimine mevcut ve olası yansımaları değerlendirilmiştir. Araştırma sonuçlarına göre, kaotik durumların, okul yöneticilerinin geçmişte edindikleri tecrübeleri de geçersiz kıldığı ileri sürülebilir. Ayrıca yöneticilerin önceki öğrenmelerinin çoğu zaman karşılaştıkları sorunların çözümünde bırakın katkı sağlamayı engel dahi oldukları sonucuna varılabilir. Bu nedenlerle okul yöneticilerinin kaotik durumlarda okulu etkili bir şekilde yönetebilmeleri için kendilerinde bir takım davranış kalıpları oluşturan eski öğrenmeleri unutarak yeni öğrenmeler gerçekleştirmeleri gerektiği söylenebilir. Ayrıca araştırmada kaotik okul yönetiminde unutmayı öğrenmenin kaos durumlarında okul yöneticileri açısından önemli bir beceri olduğu sonucu çıkarılabilir. Kaotik durumlarda örgütsel etkililiği sağlamak için, klasik anlamda “tecrübeli” olarak adlandırılan kimseler yerine göreli olarak geçmiş mesleki yaşantısı yani tecrübesi daha az olan yöneticilerin atanması önerilebilir.
Yazar isimleri: ['Mahmut SAĞIR']
Yayın Yılı: 31 Aralık 2022
Dergi ismi: Uluslararası Liderlik Eğitimi Dergisi
Yayın sayfa url: https://dergipark.org.tr/tr/pub/ijolt/issue/72551/1160778
Yayın pdf linki: https://dergipark.org.tr/tr/download/article-file/2591382
