Makale Başlığı: Behçet Çelik’in Soluk Bir An Romanında Erkeklik Kimliğinin Sorgulanması
Özet: Erkeklik ve kadınlık kimliklerinin kültürel, tarihsel, siyasal ve sosyal açıdan farklı özellikler göstermesi toplumsal cinsiyet kavramıyla açıklanmaktadır. Toplumsal cinsiyet ise kavram olarak erkeklik kimliğini içermekle birlikte erkeğe toplum tarafından yüklenen beklenti, davranış, hal ve hareketleri ifade etmektedir. Çağdaş Türk Edebiyatı’nın önemli isimlerinden biri olan Behçet Çelik, Soluk Bir An adlı romanıyla yarattığı Taner karakterinin iç dünyasına dikkat çekerek bir erkeklik çalışmasının yapılmasına imkân sunmuştur. Taner, eşinin yakın arkadaşı Esra’ya âşık olmasıyla birlikte erkekliğini sorgulama sürecine girmiştir. Taner her ne kadar toplumun düzenlediği kurallar ve normlarla çatışır halde olsa da tamamen toplumun beklentileri dışında hareket eden bir karakter değildir. Aşk aracılığıyla iç âlemine yönelen Taner, erkeklik kimliğiyle yüzleşemeden de edemez. Geçmişi, şimdiyi ve geleceği Esra’ya olan aşkı sayesinde gözden geçiren Taner, korkularının, zaaflarının ve eril benliğinin farkına varır. Bu sebeple de başta iç dünyası olmak üzere erkeklik kimliğini sorgulamaya başlar. Toplumsal cinsiyet normlarıyla şekillenen erkeklik söylemi çeşitlilik gösterdiği için Taner bu söylem için ele alınan erkeklik örneklerinden biridir. Erkeklik sorunu Taner’in çocukluğunda babasıyla olan çatışmalı ilişkileriyle başlasa da asıl kırılma noktası ve krizleri evlendikten sonra ortaya çıkmıştır çünkü evlilik, erkeklik ritüellerine geçiş için önemli bir kapıdır.  Taner, Günümüz Edebiyatı için erkekliğin sert duvarında oluşmuş çatlaklardan biri olmakla beraber geleneksel erkeklik rollerinden sıyrılarak yeni erkekliğin doğuşuna da zemin hazırlamıştır.
Yazar isimleri: ['Meliha TATLİ']
Yayın Yılı: 8 Aralık 2022
Dergi ismi: İstanbul Üniversitesi Kadın Araştırmaları Dergisi
Yayın sayfa url: https://dergipark.org.tr/tr/pub/iujws/issue/73757/1143473
Yayın pdf linki: https://dergipark.org.tr/tr/download/article-file/2537138
