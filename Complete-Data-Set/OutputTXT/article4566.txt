Makale Başlığı: Ergenlerde Sosyal Medyada Görünüş Algısı Ölçeği’nin Türkçeye Uyarlanması: Geçerlik ve Güvenirlik Çalışması
Özet: Bu araştırmada ergenlerin sosyal medyadaki görünüşlerine ilişkin algılarını değerlendirmek amacıyla geliştirilen Sosyal Medyada Görünüş Algısı Ölçeği’nin Türkçe forumunun psikometrik özelliklerini incelemek amaçlanmaktadır. Sosyal Medyada Görünüş Algısı Ölçeği, Choukas-Bradley, vd. (2020) tarafından geliştirilmiştir. Ölçek uyarlama çalışması 376 ergenin katılım ile gerçekleşmiştir. Araştırmada üç ayrı çalışma grubu yer almaktadır. Birinci çalışma grubunda ölçeğin dilsel eşdeğerlik çalışması İngilizce ve Türkçe bilen 19’u kız 14’ü erkek olmak üzere 33 öğrenci yer almaktadır. İkinci çalışma grubu madde analizi, yapı geçerliği, doğrulayıcı faktör analizi ve ölçüt bağlantılı geçerlik çalışmaları için 183’ü kız (%65) ve 97’si erkek (%35) 280 öğrenciden oluşmaktadır. Bununla birlikte, üçüncü çalışma grubunda ise ölçeğin test tekrar test güvenirliği için 37’si kız 26’i erkek olmak üzere 63 öğrenci bulunmaktadır. LISREL 8.88 paket programı ile yapılan doğrulayıcı faktör analizine göre 13 maddeden ve tek boyuttan oluşan modelin geçerli uyum ölçütlerine sahip olduğu değerlendirilmiştir (χ2/df=2.80, N=280, p=.001; RMSEA=.08, CFI=.98; GFI=.91; NFI=.96; NNFI=.97; IFI=.98; RFI=.95; AGFI=.87; SRMR=.04). Ölçeğin faktör yükleri .38 ile .73 arasında sıralanmaktadır. Ölçeğin Cronbach Alfa iç tutarlılık güvenirlik katsayısı .91 olarak bulunmuştur. Ölçeğin zaman içindeki güvenirliği için yapılan test tekrar test güvenirliğinin ise .94 olduğu görülmüştür.  Elde edilen veriler, uyarlaması yapılan Sosyal Medyada Görünüş Algısı Ölçeği’nin Türkiye’deki ergenlerin sosyal medyadaki görünüşlerine ilişkin algılarının değerlendirilmesinde geçerli ve güvenilir bir ölçme aracı olduğunu göstermiştir.
Yazar isimleri: ['Hacer YILDIRIM', 'Tuba KALAY USTA', 'Emin KURTULUŞ']
Yayın Yılı: 30 Ağustos 2022
Dergi ismi: e-Kafkas Eğitim Araştırmaları Dergisi
Yayın sayfa url: https://dergipark.org.tr/tr/pub/kafkasegt/issue/69472/974005
Yayın pdf linki: https://dergipark.org.tr/tr/download/article-file/1890152
