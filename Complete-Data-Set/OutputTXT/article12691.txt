Makale Başlığı: Türkiye'de Sakin Şehir (Cittaslow) Konusunda Yapılan Lisansüstü Tezlere Yönelik Bir İçerik Analizi
Özet: Bu araştırmada, Türkiye’de 2010 - 2019 yılları arasında “Sakin Şehir” (Cittaslow) konusunda yapılan lisansüstü tez çalışmalarının incelenmesi amaçlanmıştır. Araştırmanın evrenini YÖK ulusal veri tabanında www.tez.yok.gov.tr “Sakin/Yavaş Şehir”, “Sakin/Yavaş Kent”, “Cittaslow” ve “Slow City” anahtar kelimeleri yazılarak ulaşılan ve 2010 – 2019 yılları arasında yazılan bütün tezler oluşturmaktadır. Örneklemini ise çalışmada belirtilen ölçütlere uyan Türkiye’de yazılan ve erişime açık olan toplam 82 tez (yüksek lisans ve doktora) oluşturmaktadır. Lisansüstü tezler; tür, yayınlandıkları yıl, üniversite, enstitü, bilim dalı, konu alanı, inceledikleri şehir ve araştırma yöntemi göz önüne alınarak içerik analizi yöntemiyle incelenmiştir. Toplanan veriler Excel ortamına aktarılmış, sonrasında tablolar haline getirilerek analizler tamamlanmış, frekans ve yüzdeler hesaplanmıştır. Araştırmanın sonucuna göre; sakin şehir konusunda yapılan tezlerin büyük çoğunluğunu yüksek lisans tezlerinin oluşturduğu, konuya olan akademik ilginin yıllar geçtikçe arttığı ve en fazla tezin 2019 yılında yazıldığı, en çok Mimar Sinan Güzel Sanatlar Üniversitesi’nde tez yazıldığı, yazılan tezlerin ağırlıklı olarak Sosyal Bilimler Enstitüsü’nde ve turizm anabilim dalında çalışıldığı görülmüştür. Sakin şehir konusunda yazılan tezlerin en çok sürdürülebilirlik / sürdürülebilir kent kavramıyla ilişkilendirildiği ve tezlerde genellikle Seferihisar’ın örneklem olarak ele alındığı tespit edilmiştir. Tezlerde en fazla alan araştırması ve tarama araştırmaları kullanılmıştır.
Yazar isimleri: ['Emel SAPMAZ']
Yayın Yılı: 14 Temmuz 2021
Dergi ismi: Organizasyon ve Yönetim Bilimleri Dergisi
Yayın sayfa url: https://dergipark.org.tr/tr/pub/oybd/issue/64171/775757
Yayın pdf linki: https://dergipark.org.tr/tr/download/article-file/1222438
