Makale Başlığı: Hakemlerin duygu düzenleme düzeylerinin incelenmesi
Özet: Araştırmanın amacı hakemlerin duygu düzenleme düzeylerini bazı değişkenler açışından ele almaktır. Araştırma tarama modelinde betimsel bir çalışmadır. Araştırmanın örneklemini, erişilebilir örnekleme yöntemiyle seçilen 2021-2022 yılında Türkiye basketbol, hentbol, voleybol ve futbol liglerinde aktif olarak hakemlik yapan saha hakemleri oluşturmaktadır. Araştırmada veri toplama aracı olarak kişisel bilgi formu ve Karaçam vd. (2021) tarafından geliştirilen Hakem Duygu Düzenleme Ölçeği kullanılmıştır. Verilerin çözümlenmesi SPSS 21 programı kullanılarak yapılmıştır. Değişkenler arası ilişkilerin belirlenmesi için Pearson Momentler Çarpımı Korelasyon Katsayısı, ikili karşılaştırmalarda t testi ve çoklu karşılaştırmalarda ANOVA testi kullanılmıştır. Anlamlılık düzeyi p <.05 olarak alınmıştır. Hakemlerin duygu düzenleme durumları alt boyutları ile cinsiyetleri, hakemlik kademeleri ve branşları arasında anlamlı fark bulunamamıştır. Hakemlerin duygu düzenleme durumları alt boyutları ile mezuniyet durumları arasında lisansüstü mezunu olanlar lehine anlamlı fark bulunmuştur [F (2, 267) = 2.94 / 11.96]. Duygu düzenleme alt boyutlarından bilişsel yeniden düzenleme ile yaş ve deneyim, bastırma alt boyutu ile deneyim arasında anlamlı ilişki bulunamamıştır. Bastırma alt boyutu ile yaş arasında negatif yönlü ve anlamlı ilişki bulunmuştur(r= -.15). Araştırma sonucunda hakemlerin duygu düzenleme düzeyleri üzerinde cinsiyetleri, hakemlik kademeleri, branşları ve deneyimlerinin önemli bir değişken olmadığı söylenebilir. Bunun yanında lise ve ön lisans mezunu hakemlerin diğer hakemlere göre duygu düzenleme düzeylerinin daha yüksek olduğu görülmüştür. Ayrıca yaş arttıkça bastırma alt boyutundan alınan puanın düştüğü görülmüştür. Bu durum hakemlerin yaşı arttıkça müsabaka sırasında duygularını daha az bastırdıkları sonucuna ulaşılmıştır.
Yazar isimleri: ['Aydın KARAÇAM', 'Bekir Erhan ORHAN', 'Ali Selman ÖZDEMİR', 'Alpar SABUNCU']
Yayın Yılı: 30 Haziran 2022
Dergi ismi: Herkes için Spor ve Rekreasyon Dergisi
Yayın sayfa url: https://dergipark.org.tr/tr/pub/jsar/issue/70893/1124023
Yayın pdf linki: https://dergipark.org.tr/tr/download/article-file/2458444
