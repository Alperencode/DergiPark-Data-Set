Makale Başlığı: Borsa İstanbul’daki Şirketlerin Karlılığının Ekonomik Büyüme Üzerine Etkisi
Özet: Çalışmada şirket ölçeğindeki verilerin, makroekonomik görünümü analiz etmede nasıl kullanabileceği araştırılmaktadır. Bu amaçla, şirketlerin faaliyet karlılığındaki değişimlerin hem nominal hem de reel ekonomik büyüme üzerindeki etkisi incelenmiştir. Şirketlerin finansal tabloları içerisinden makroekonomik görünümü en net faaliyet karlılıklarındaki değişimlerin yansıtacağı değerlendirilerek, Borsa İstanbul’da işlem gören şirketlerin faiz, amortisman ve vergi öncesi kar marjlarından yararlanılarak tek bir ağırlıklandırılmış kar oluşturulmuştur. Bulgular, şirketlerin faaliyet karlılığındaki değişimlerin ekonomik büyümeyi tahmin etmede öncü bir gösterge olabileceğini ortaya koymaktadır. Analiz sonucunda elde edilen bulguların uluslararası alanda yapılan literatürle paralel olduğu, Türkiye özelinde şirket karlılığındaki değişimlerin reel ekonomik büyüme üzerine etkisinin takip eden çeyrekle sınırlı olduğu, ancak nominal ekonomik büyüme üzerine etkisinin takip eden 3 çeyreğe kadar devam ettiği tespit edilmiştir. Kontrol değişkenleri olarak kullanılan tahvil getirisi, Borsa İstanbul 100 endeksinin getirisi ve getiri eğimi modele dâhil edildiğinde dahi, faaliyet karlılığındaki değişim istatistiki olarak anlamlılığını kaybetmemiştir. Bu çalışmada şirketlerin karlılık değişimlerinin, araştırmacılara, makroekonomik görünüm ile ilgili yararlı bilgiler sağladığı ortaya koyulmuştur.
Yazar isimleri: ['Erkan SOLAN', 'Yasin Erdem ÇEVİK']
Yayın Yılı: 27 Ağustos 2022
Dergi ismi: Ankara Hacı Bayram Veli Üniversitesi İktisadi ve İdari Bilimler Fakültesi  Dergisi
Yayın sayfa url: https://dergipark.org.tr/tr/pub/ahbvuibfd/issue/72340/1115216
Yayın pdf linki: https://dergipark.org.tr/tr/download/article-file/2421878
