Makale Başlığı: COVID-19 PANDEMİ SÜRECİNDE ÜNİVERSİTE ÖĞRENCİLERİNİN YAŞAM BECERİLERİNİN PROBLEMATİK İNTERNET KULLANIMINI YORDAMASI
Özet: Bu araştırmada üniversite öğrencilerinin yaşam becerileri ile problematik internet kullanımları arasındaki yordayıcı ilişkilerin incelenmesi amaçlanmıştır. Nicel bir çalışma olan bu araştırmada ilişkisel tarama modeli kullanılmıştır. Araştırmaya 440 kız (%62,7) ve 262 erkek (%37,3) olmak üzere Konya ilindeki 702 üniversite öğrencisi katılmıştır. Araştırmada verileri toplamak amacıyla Young İnternet Bağımlılığı Testi Kısa Formu, Yaşam Becerileri Ölçeği ve araştırmacı tarafından hazırlanan Kişisel Bilgi Formu kullanılmıştır. Araştırma verilerinin analizinde SPSS 25.0 paket programı kullanılmış ve bağımsız gruplar t testi, tek yönlü ANOVA testi, Pearson Momentler Çarpımı Korelasyonu ile çoklu regresyon analizinden yararlanılmıştır. Araştırma sonucunda cinsiyet değişkenine göre üniversite öğrencilerinin problematik internet kullanımı puan ortalamalarında anlamlı fark bulunmamıştır. Hafta içi ve hafta sonu 8 saat ve üzeri internet kullanan üniversite öğrencilerinin problematik internet kullanımı puanları, interneti günlük ortalama 0-2 saat, 2-4 saat, 4-6 saat ve 6-8 saat ve üzeri kullanan üniversite öğrencilerinin puan ortalamalarından anlamlı düzeyde farklılaşmaktadır. İnterneti oyun amaçlı kullanan üniversite öğrencilerinin problematik internet kullanımı puanları sosyal paylaşım, bilgi edinme, eğlence ve iletişim amaçlı kullanan üniversite öğrencilerinin puan ortalamalarından anlamlı düzeyde farklılaşmaktadır. Uykusu düzensiz üniversite öğrencilerinin, uykusu düzenli öğrencilere göre problematik internet kullanım düzeyleri daha yüksektir. Bunlara ek olarak problematik internet kullanımı ile yaşam becerilerinin tüm alt boyutları arasında negatif yönlü anlamlı ilişki olduğu ve yaşam becerilerinin üniversite öğrencilerinin problematik internet kullanımı düzeyine ilişkin varyansın %5’ini açıkladığı bulunmuştur.
Yazar isimleri: ['Barbaros YALÇIN']
Yayın Yılı: 30 Temmuz 2021
Dergi ismi: Milli Eğitim Özel Eğitim ve Rehberlik Dergisi
Yayın sayfa url: https://dergipark.org.tr/tr/pub/ozelegitimrehberlikdergisi/issue/66067/1032756
Yayın pdf linki: https://dergipark.org.tr/tr/download/article-file/2116281
