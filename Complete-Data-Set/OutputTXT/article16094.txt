Makale Başlığı: Yenidoğan Polisitemisinin Gebelik Yaşı, Hematokrit ve Trombosit Düzeyleri Açısından Değerlendirilmesi
Özet: Amaç: Yenidoğan polisitemisinde esas sorun hiperviskoziteye bağlı komplikasyonlardır. Bu çalışmanın amacı polisitemik yenidoğanların semptomlarını, klinik ve laboratuvar özelliklerini ve organ işlev bozukluklarını; gestasyonel yaş, hematokrit (hct) düzeyleri ve trombositopeni varlığı açısından değerlendirmektir.Gereç ve Yöntemler: Ocak 2013 ile Aralık 2016 tarihleri arasında, hastanede yatan gestasyonel yaşı≥34 hafta olan tüm yenidoğanlar geriye dönük olarak değerlendirildi. Venöz hct değerleri %65’in üzerinde olan yenidoğanlar çalışmaya dahil edildi. Enfeksiyon, metabolik hastalık ve konjenital anomalileri olan yenidoğanlar çalışma dışı bırakıldı. Yenidoğanlar hct değerlerine (Orta derece polisitemi [%65-69] ve Şiddetli derece polisitemi [≥%70]), gestasyonel yaşa göre (geç preterm/ term) ve trombositopeni durumuna (var/yok) göre gruplandırıldı ve karşılaştırıldı.Bulgular: Çalışma grubunda polisitemi insidansı %7.7 olarak saptandı. En sık görülen semptomlar hipoglisemi ve hiperbilirubinemi iken, yenidoğanların %35.1’i asemptomatikti. Hipoglisemi, hipokalsemi ve pletore şiddetli polisitemi grubunda orta polisitemi grubuna göre anlamlı olarak daha sıktı (sırasıyla p= 0.027, p= 0.014, p< 0.001). Hiperbilirubinemi, geç preterm bebeklerde term olanlara göre daha sıktı (p= 0.014). Trombositopenisi olan yenidoğanlarda, beslenme güçlüğü, konvülziyon, hipoglisemi, karaciğer fonksiyon testleri anormallikleri, trombositopenik olmayanlara göre anlamlı olarak daha fazlaydı (sırasıyla p= 0.002, p = 0.004, p < 0.001, p = 0.022, p = 0.043).Sonuç: Polisitemik yenidoğanların asemptomatik olabileceği akılda tutulmalıdır. En sık görülen semptomlar hipoglisemi ve hiperbilirubinemi iken, karaciğer onksiyon testleri de polisitemik yenidoğanlarda etkilenebilir. 
Yazar isimleri: ['Rumeysa YALÇINKAYA', 'Ayşegül ZENCİROĞLU']
Yayın Yılı: 30 Kasım 2022
Dergi ismi: Türkiye Çocuk Hastalıkları Dergisi
Yayın sayfa url: https://dergipark.org.tr/tr/pub/tchd/issue/73531/1016684
Yayın pdf linki: https://dergipark.org.tr/tr/download/article-file/2054144
