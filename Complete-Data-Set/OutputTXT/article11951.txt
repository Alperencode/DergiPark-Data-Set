Makale Başlığı: Sağlıklı Popülasyonda İridokorneal Açı Parametrelerinin Pentacam ve İki Farklı Optik Koherens Tomografi Cihazları Arasındaki Uyumluluğu
Özet: Pentacam (Oculus, Inc., Almanya), RTVue (OptovueInc., Freemont, ABD) ve Spectralis (Heidelberg GmbH, Almanya) cihazları ile saptanan iridokorneal açı (İKA) ölçümlerinin tutarlılık ve uyumluluğunun değerlendirilmesi amaçlanmıştır. 22 sağlıklı katılımcının 22 gözü retrospektif olarak değerlendirilmiştir. Pentacam cihazında ölçümler her gözde saat 3 ve 9 kadranlarda (nazal ve temporal) otomatik olarak alınmış olup, trabeküler-iris açı değerleri kaydedilmiştir. RTVue ve Spectralis ön segment optik koherens tomografilerinde (ÖS-OKT) ise, ön kamara girintisi açısı (ÖKGA), skleral mahmuz açısı (SMA) ve 500 µm uzaklıktan açı açılış uzaklığı (AAU500) parametreleri kaydedilmiştir. Tüm ölçümler benzer aydınlatma koşulları altında gerçekleştirilmiştir. 18 yaş altı olgular, geçirilmiş oküler cerrahi veya lazer öyküsü, İKA ölçümleri üzerinde farklılık yaratabilecek refraktif kusurlar, fiksasyon bozukluğu ya da yetersiz ön segment görüntü kalitesi, muayene esnasında GİB’si 21 mmHg üzerinde olan olgular çalışma dışında bırakılmıştır. Tüm cihazlar hem nazal hem temporal kadranlarda ÖKGA-SMA yönünden birbirleriyle uyumlu bulunmuştur (sırasıyla temporal-nazal ICC; 0.871, 0.837; 0.872, 0.839). Bland-Altman analizine göre Pentacam referans cihaz olarak alındığında, ÖKGA değeri yükseldikçe hem RTVue hem de Spectralis ölçümleri daha yüksek uyumluluk göstermektedir. ÖKGA, Pentacam ve RTVue için hem nazal hem temporal kadranlarda istatistiksel benzer sonuçlar verirken, Spectralis’te daha dar sonuçlar vermiştir (nazal kadran p=0.003, temporal kadran p=0.007). RTVue ve Spectralis arasında AAU500 değerleri arasında iyi tutarlılık görülse de (temporal kadran ICC: 0.825, nazal kadran ICC: 0.882), Spectralis’in RTVue’ya göre daha yüksek sonuçlar gösterdiği belirlenmiştir (p˂0.001). IKA değerlendirilmesi için Pentacam, RTVue ve Spectralis ölçümlerinin birbirleriyle uyumlu olduğu saptansa da gerek ÖKGA-SMA, gerekse AAU500 değerlerinin cihazlar arası farklılığı göz önüne alındığında, hasta takibinde ilgili cihazların birbirleri yerine kullanılmasının uygun olmayabileceği düşünülebilir. 
Yazar isimleri: ['Ahmet KADERLİ', 'Aylin KARALEZLİ']
Yayın Yılı: 24 Ağustos 2022
Dergi ismi: Muğla Sıtkı Koçman Üniversitesi Tıp Dergisi
Yayın sayfa url: https://dergipark.org.tr/tr/pub/muskutd/issue/72262/888556
Yayın pdf linki: https://dergipark.org.tr/tr/download/article-file/1608591
