Makale Başlığı: Akut Apandisit Tedavisinde Laparoskopik Apendektomi Altın Standart Olurken, Apendiks Kökünün Kapatılmasında Tercih Ne Olmalı?
Özet: Amaç: Akut apandisit tedavisinde laparoskopik apendektomi altın standart olurken, apendiks kökünün güvenilir bir şekilde kapatılması konusunda ise bir fikir birliği yoktur. Bu çalışmanın amacı laparoskopik apendektomi sırasında apendiks güdüğü kapatma tekniklerinin ve bu tekniklerin güvenilirliğinin incelenmesidir.Gereç ve Yöntemler: Ocak 2019 ile Ağustos 2021 tarihleri arasında, akut apandisit tanısı ile laparoskopik apendektomi yapılmış olan 692 hasta bu çalışmaya dahil edildi. Demografik özellikler, hastanede kalış süresi, patoloji, apendiks kök kapatma yöntemleri, ameliyat süresi, komplikasyonlar ve maliyet sonuçları geriye dönük olarak analiz edildi.Bulgular: Hastaların %66,9’unda (n=463) intrakorporeal düğümleme (intracorporeal knotting, ICK) yapılırken, %33,1’inde (n=229) ise endoklip (endoclip, EC) uygulandı. Hastanede kalış süresi bakımından iki grup arasında istatistiksel olarak anlamlı bir farklılık yoktu (p=0,054). Ortalama ameliyat süresi ICK grubunda 55,1±15,6 dakika iken, EC grubunda ise 45,7±16,5 dakika idi (p<0,001). Genel komplikasyon oranı %1,7 (n=12) idi. Komplikasyon oranı ICK grubunda %2,2 (n=10) iken, EC grubunda ise %0,9 (n=2) idi (p=0,354). Periçekal hematom ve ileus sadece ICK grubunda görülürken, fistül ise sadece EC grubunda görüldü. EC, ICK’ye göre daha maliyetli olarak bulundu (p<0,001).Sonuç: Apandisit şiddeti ne olursa olsun, laparoskopik apendektomi yapılan hastalarda apendiks kökünün EC ile kapatılmasının, daha kısa ameliyat süresi ve daha kısa hastanede kalış süresi, düşük komplikasyon oranı ve uygulama kolaylığı ile daha faydalı olduğu sonucuna ulaşılmıştır.
Yazar isimleri: ['Metin YEŞİLTAŞ', 'Ali ALEMDAR']
Yayın Yılı: 30 Ağustos 2022
Dergi ismi: Düzce Tıp Fakültesi Dergisi
Yayın sayfa url: https://dergipark.org.tr/tr/pub/dtfd/issue/69779/1078085
Yayın pdf linki: https://dergipark.org.tr/tr/download/article-file/2271259
