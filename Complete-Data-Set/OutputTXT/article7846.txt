Makale Başlığı: Matematik Dersinde Bir Eğitim Aracı Olarak Sanal Müze Kullanımı
Özet: Bu çalışma, Türkiye’de bulanan müzelerin sanal gerçeklik uygulamalarını kullanarak geçmiş yıllarda kullanılan matematiği incelemek ve bu matematiği öğrencilere aktarmak amacıyla yapılmıştır. Özellikle salgın döneminde kültürel bir etkinlik olarak karşımıza çıkan sanal müzeler, bu çalışmada matematik ile geçmiş arasında bağlantı kurmak için bir köprü oluşturmuştur. Araştırmada nitel araştıma yöntemlerinden özel durum çalışması kullanılmıştır. Araştırmada detaylı bilgiler elde etmek amacıyla uygulama öncesi ve sonrası katılımcılarla görüşme yapılmıştır. Araştırmada gönüllü olan 25 yedinci sınıf öğrencisi katılımcı olarak yer almıştır. İlk aşamada araştırmacılar geçmişteki matematik üzerine araştırmalar yapmış ardından sanal müze keşifleri yaparak rotalar belirlemişlerdir. Bu rotalar matematiğin farklı kullanım alanları (ticaret, mimari, süsleme vb.)  düşünülerek İstanbul Pera Müzesi, İzmir Efes Müzesi, Efes Ören Yeri, Mersin Arkeoloji Müzesi ve Gaziantep Zeugma Müzesi olarak seçilmiştir. Sonraki aşamada uygulamaya geçilerek katılımcılar ile birlikte sanal müzelerde matematiksel yolculuğa çıkılmıştır. Araştırmacılar gezi esnasında keşfettikleri, inceledikleri kısımları katılımcılara aktararak rehberlik etmişlerdir. Katılımcılarla yapılan görüşmelerde elde edilen verilerin analizinde ise betimsel analiz tekniği kullanılmıştır. Yapılan analizler sonucunda daha önceden katılımcıların %44’ünün hiç müzeye gitmediği, yaklaşık %72’sinin ise hiç sanal müze ziyareti yapmadığı anlaşılmıştır. Ayrıca öğrencilerin müzelerde matematiğin bulunamayacağına dair düşüncelerinin olduğu da saptanmıştır. Sanal müze gezileri sonrasında öğrencilerin çoğu kendilerinde geçmişteki matematik hakkında farkındalık oluştuğunu ifade etmiştir. Katılımcıların %80’i yapılan çalışmanın matematik dersine olumlu katkıda bulunduğunu dile getirmiştir. Katılımcıların tamamının matematik ile müze ilişkisini ortaya koyan etkinliklerden hoşlandıkları ortaya çıkmıştır. Sonuç olarak bu araştırmanın, okul dışı öğrenme ortamı olarak sanal müzelerin matematik dersiyle ilişkilendirilmesine yönelik araştırmalara katkı sağlayacağı düşünülmüştür.
Yazar isimleri: ['Ayşe Simge ERGİN AYDOĞDU', 'Mustafa AYDOĞDU', 'Veysi AKTAŞ']
Yayın Yılı: 30 Haziran 2022
Dergi ismi: International Journal of Social Science Research
Yayın sayfa url: https://dergipark.org.tr/tr/pub/ijssresearch/issue/71026/1075122
Yayın pdf linki: https://dergipark.org.tr/tr/download/article-file/2259684
