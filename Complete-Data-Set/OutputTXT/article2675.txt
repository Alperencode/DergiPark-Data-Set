Makale Başlığı: Beden Eğitimi ve Spor Dersi Disiplinler Arası Öğretim Yaklaşımı Uygulamasının Kuvvet ve Hareket Ünitesi Bilgisi ve Tutum Erişileri ile Kalıcılığa Etkisi
Özet: Çocukların, okullarda almış oldukları eğitim ile günlük yaşamsal gereklilikler arasındaki bağ, onları hayata hazırlar. Bu bağ, ancak farklı disiplinlerin bir arada çalışılabilmesi ile oluşabilir. Disiplinler arası çalışmalara en uygun derslerden birisi de beden eğitimi ve spor dersidir. Beden eğitimi ve spor dersi disiplinler arası öğretim yaklaşımı uygulamasının kuvvet ve hareket ünitesi bilgisi ve tutum erişileri ile kalıcılığa etkisinin incelendiği bu araştırmada, deneme modellerinden tekrarlı ölçümleri içeren, kontrol gruplu deneysel model kullanılmıştır. Araştırmaya İstanbul’da bir devlet ortaokulunda eğitim gören 60, 6. Sınıf öğrencisi gönüllü olarak katılmıştır. Öğrenciler uygulama öncesinde yansız atama yolu ile deney ve kontrol grubuna atanmışlardır. Öğrencilerin velilerinden veli onam formu alınmıştır. Araştırmanın başlangıcında öğrencilere fen bilgisi başarı testi, beden eğitimi ve spor tutum ölçeği ve fen ve teknoloji dersine yönelik tutumları belirleme ölçeği uygulanmıştır. Deney grubu, disiplinler arası yaklaşım ile hazırlanmış beden eğitimi dersi programı, kontrol grubu ise geleneksel yöntem ile derslerine devam etmişlerdir. 6 haftalık çalışmaları sonrasında öğrencilere son testler, 4 hafta sonra kalıcılık testleri uygulanmıştır. Gruplarının çalışmalar sonrasında puan artışlarının farklı olup olmadığını test etmek amacı ile grup içi karşılaştırmalarda bağımlı gruplarda t-testi, gruplar arasındaki karşılaştırmalarında ise parametrik olan hipotez testlerinden bağımsız gruplarda t testi kullanılmıştır. Araştırmamızın sonuçları, deney grubunun kontrol grubuna göre, beden eğitimi ve spor dersine ait tutum puanlarında, fen bilgisi başarı testi puanları ve fen bilgisi başarı testi kalıcılık puanlarında artış olduğunu, ancak fen bilgisi dersi tutum puanlarında kontrol grubuna göre artış olmadığı göstermiştir.
Yazar isimleri: ['Öznur YURTBAŞI', 'Ayşe Oya ERKUT']
Yayın Yılı: 30 Eylül 2022
Dergi ismi: Beden Eğitimi ve Spor Araştırmaları Dergisi
Yayın sayfa url: https://dergipark.org.tr/tr/pub/besad/issue/72804/1120479
Yayın pdf linki: https://dergipark.org.tr/tr/download/article-file/2443862
