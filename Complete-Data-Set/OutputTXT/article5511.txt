Makale Başlığı: Yükseköğretimde Eğitimin Kalitesini Artırmada Bir Araç Olarak Mesleki Gelişim Programı: Hemşirelik Alanındaki Akademisyenlerinin Görüşleri ve Beklentileri
Özet: Bu araştırma, hemşirelik eğitimi alanındaki akademisyenlerin yükseköğretimde eğitimin kalitesini artırmak aracı olarak mesleki gelişim programlarına ilişkin görüş ve beklentilerini belirlemeyi amaçlamaktadır. Araştırma, nitel araştırma özelliğine sahiptir ve bütüncül tek durum çalışması olarak tasarlanmıştır. Çalışma grubu, çeşitli yükseköğretim kurumlarının hemşirelik bölümlerinde görev yapan basit tesadüfi örnekleme yöntemi ile belirlenmiş 25 akademisyenden oluşmaktadır. Veri toplama aracı olarak ağırlıklı olarak açık uçlu ve bir kapalı uçlu sorulardan oluşan yarı yapılandırılmış görüşme formu kullanılmıştır. Veriler, içerik analizi ve temel betimsel istatistikler yoluyla analiz edilmiştir. Akademisyenlere göre mesleki gelişim programlarının amaçları; onların farklı yöntem / teknikler, sınıf yönetimi, ölçme ve değerlendirme, uzaktan eğitim, etkili iletişim ve sürekli iyileştirme hakkında bilgi / beceri kazanmalarını sağlamak olmalıdır. Akademisyenler, içerikle ilgili görüşlerini ise ifade ettikleri amaçlarla uyumlu şekilde açıklamıştır. Akademisyenler, eğitim sürecinin etkili olabilmesi için katılımcıların aktif katılımının sağlanması ve zamana, yere, eğitmene daha fazla önem verilmesi gerektiğini belirtmiştir. Son olarak, bu tür programlardan sonra değerlendirmenin gerekliliği konusundaki inançlarını dile getirmişlerdir. Bu araştırmanın sonuçları, hemşirelik alanında Mesleki Gelişim Programının geliştirilmesine yön verecek ve süreci kolaylaştıracak niteliktedir. Konuyla ilgili benzer çalışmaların yapılması Mesleki Gelişim Programlarının etkililiğini artıracak ve yükseköğretimde beklenen eğitim kalitesi düzeylerine ulaşılmasına katkıda bulunacaktır.Anahtar Kelimeler: Hemşirelik alanındaki akademisyenler, hemşirelik eğitimi, mesleki gelişim programı, yükseköğretimde eğitimde kalite.
Yazar isimleri: ['Elif İLHAN', 'Ayla ÜNSAL', 'Fatih DEMİR']
Yayın Yılı: 31 Ağustos 2022
Dergi ismi: Eurasian Journal of Teacher Education
Yayın sayfa url: https://dergipark.org.tr/tr/pub/ejte/issue/72410/846188
Yayın pdf linki: https://dergipark.org.tr/tr/download/article-file/1465951
