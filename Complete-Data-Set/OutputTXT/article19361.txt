Makale Başlığı: Tartışma odaklı tersdüz öğrenme ortamlarının etkililiğinin incelenmesi
Özet: Bu araştırmanın amacı tersdüz öğrenme ortamlarının tartışma odaklı hale getirilmesinin, öğrencilerin başarıları, doyumları ve üst düzey düşünme becerilerine etkilerini incelemektir. Yarı deneysel olarak planlanan araştırma, 3x2 faktöriyel desene uygun olarak hazırlanmış ve Uşak Üniversitesinde lisans öğrenimi görmekte olan 190 ikinci sınıf karma öğrenci grubu ile yürütülmüştür. Geliştirilen tartışma odaklı tersdüz öğrenme ortamlarındaki tartışmalara zorunlu olarak katılan, isteğe bağlı katılan ve tartışmalara hiç katılmayan öğrencilerden oluşan üç grup öğrenci ile altı haftalık uygulama gerçekleştirilmiştir. Araştırmada veri toplama aracı olarak çoktan seçmeli ve açık uçlu sorulardan oluşan başarı testleri ile araştırmacı tarafından geliştirilen doyum ölçekleri (videolara ilişkin, tartışmalara ilişkin, genel ortama ilişkin) kullanılmıştır. Uygulama sonrası uygulanan sontestler neticesinde tartışma odaklı tersdüz öğrenme ortamlarında tartışmalara zorunlu ya da isteğe bağlı katılan öğrencilerin genel başarı puanlarının, tartışmalara katılmayanlara göre anlamlı olarak daha yüksek olduğu bulgusuna ulaşılmıştır. Öğrencilerin videolara ilişkin doyumları arasında anlamlı bir fark bulunmazken, tartışmalara zorunlu olarak katılan öğrencilerin tartışmalara ilişkin doyumları, isteğe bağlı katılan öğrencilere göre anlamlı olarak daha yüksek olduğu bulgusuna ulaşılmıştır. Üst düzey düşünme beceri puanları bakımından ise tersdüz öğrenme ortamlarında tartışmalara zorunlu ya da isteğe bağlı katılımın, hiç katılmamaya oranla üst düzey düşünme becerilerini anlamlı olarak olumlu yönde etkilediği bulgusuna ulaşılmıştır.
Yazar isimleri: ['Erdi Okan YILMAZ']
Yayın Yılı: 29 Kasım 2022
Dergi ismi: International Journal of Assessment Tools in Education
Yayın sayfa url: https://dergipark.org.tr/tr/pub/ijate/issue/72890/1126788
Yayın pdf linki: https://dergipark.org.tr/tr/download/article-file/2469852
