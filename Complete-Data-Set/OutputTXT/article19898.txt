Makale Başlığı: Ramus Kaynaklı Otojen Kortikal Kemik Plakaları ile Atrofik Posterior Maksillanın 3 Boyutlu Ogmentasyonu
Özet: Giriş: Maksiller posterior bölgedeki diş kayıplarını takiben meydana gelen alveolar kret rezorpsiyonu ve maksiller sinüsün pnömatizasyonu, fizyolojik olaylardır. İleri derecede atrofik rezidüel kret varlığında, horizontal/vertikal sert doku ve sinüs tabanı ogmentasyonları, doğru vaka seçimi ve cerrahi planlamayla birlikte yüksek düzeyde tahmin edilebilirlik ve başarı oranlarıyla kullanılmaktadır. Bu vakada, atrofik maksiller posterior bölgedeki dişsizliğin implantla tedaviye hazırlanması maksadıyla, lateral yaklaşımlı sinüs tabanı ogmentasyonuna ek olarak, ramus kaynaklı otojen kortikal kemik laminalarıkullanılarak vertikal ve horizontal sert doku ogmentasyonu gerçekleştirilmiştir.  Materyal ve Metod: Rezidüel kret yüksekliği 1 mm olan dişsiz maksiller sol posterior bölgede tam kalınlık flep elevasyonunu takiben lateral kemik penceresi oluşturuldu, Schneiderian membranı eleve edildi ve oluşturulan boşluğa xenogreft yerleştirilerek lateral yaklaşımlı sinüs tabanı ogmentasyonu gerçekleştirildi. Defektif bölgenin boyutlarına uygun olarak sol ramustan piezocerrahi ile alınan 20x10x4 mm boyutlarında kortikal blok greft 2 mm kalınlığında 2 ince plakaya ayrılarak oklüzal ve bukkalden mini vidalarla bölgeye sabitlendi. Aynı bölgeden kemik kazıyıcıyla toplanan otojen greft, xeno greftle 1/1 karıştırılarak bölgeye yerleştirildi. Kortikal kemik plakalarının kenarları yumuşatıldı. Primer kapatma için periost insizyonlarıyla esnetilen flep, 5.0-polipropilen süturla kapatıldı. 8 ay sonra tam kalınlık flep kaldırılarak mini vidalar çıkarıldı, #25 ve #27 bölgelerine 2 adet 4,5x11,5 mm implant yerleştirildi.      Bulgular: Rezidüel kret yükseklikleri 3,5mm ve 1mm olan #25 ve #27 bölgelerinde sırasıyla 20 mm ve 17 mm yükseklik ve 7 mm genişlik elde edildi. 8 aylık iyileşme periyodunun sonunda ilgili bölgelere implantlar yerleştirilerek hasta protetik aşamaya hazır hale getirildi.Tartışma ve Sonuç: Diş kaybı sonrası meydana gelen alveolar kret rezorpsiyonu ve sinüs pnömatizasyonu sonucunda rezidüel kret yüksekliği ve genişliğinin implant cerrahisi için yetersiz olduğu durumlarda, mandibula ramus bölgesinden elde edilen, aralarına partiküler greft yerleştirilen, oklüzal ve bukkal duvar görevi gören ince kortikal kemik plakalarının kullanımı, horizontal ve vertikal sert doku ogmentasyonunda tahmin edilebilir doku kazancı ve minimum greft rezorpsiyonu ile başarılı sonuçlar vermektedir.
Yazar isimleri: []
Yayın Yılı: 26 Ekim 2021
Dergi ismi: Journal of Meffert Implant Institute
Yayın sayfa url: https://dergipark.org.tr/tr/pub/jmii/issue/65528/1014820
Yayın pdf linki: https://dergipark.org.tr/tr/download/article-file/2046729
