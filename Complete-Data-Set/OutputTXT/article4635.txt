Makale Başlığı: AKADEMİDE ANLAM KAYNAKLARI ENVANTERİ: BİR ENVANTER GELİŞTİRME ÇALIŞMASI
Özet: Bu araştırmada akademide anlam deneyiminin altında yatan psikolojik süreçleri anlamlandırmak adına “Akademide Anlam Kaynakları Envanteri”ni geliştirmek amaçlanmıştır. Bu envanter sayesinde akademisyenlerin işlerini anlamlı kılan kaynaklar tespit edilecektir. Tespit edilen kaynakların yönetilmesi ile akademisyenlerin işlerine daha fazla anlam yüklemeleri ve bu sayede performans ve verimliliklerinin artması sağlanabilecektir. Envanter geliştirme süreci 3 araştırmadan oluşmuştur. Araştırma 1’de (n=815) madde havuzu oluşturulmuş, odak grup görüşmeleri ve uzman görüşleri sonrasında taslak envanter üzerinden deneme ölçümleri yapılmıştır. Araştırma 2’de (n=352) envanterin pilot çalışması gerçekleştirilmiş, keşfedici faktör analizi yapılmıştır. Araştırma 3’te (n=669) ise doğrulayıcı faktör analizi, güvenilirlik analizi ve ölçüt bağıntılı geçerlilik analizi yapılmıştır. Yapılan 3 aşamalı araştırma sonucunda 31 ifade ve 5 boyuttan oluşan bir envanter elde edilmiştir. Oluşan modele göre, akademide anlam kaynakları envanterinin boyutları; “yaşam tutkusu”, “bilimsel katkı sağlama”, “fayda sağlama”, “para ve saygınlık elde etme” ve “keşfetme ve öğrenme”dir. İşin anlamlılığı ile en yüksek ilişkili anlam kaynağı boyutları “fayda sağlama” ve “yaşam tutkusu” olarak belirlenmiştir.
Yazar isimleri: ['Sema POLATCI', 'Seher YASTIOĞLU']
Yayın Yılı: 3 Ekim 2022
Dergi ismi: Ege Akademik Bakış Dergisi
Yayın sayfa url: https://dergipark.org.tr/tr/pub/eab/issue/70567/1078018
Yayın pdf linki: https://dergipark.org.tr/tr/download/article-file/2271001
