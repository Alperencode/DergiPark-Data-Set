Makale Başlığı: EBEVEYNİ ŞİZOFRENİ HASTASI OLAN BİREYLERİN PSİKİYATRİK BELİRTİLERİNİN İNCELENMESİ
Özet: Amaç: Şizofreni, hasta olan birey kadar ailesini ve özellikle çocuklarını etkileyen ruhsal bir hastalıktır. Bu araştırmada ebeveyni şizofreni hastası olan bireylerin psikiyatrik belirtilerini incelemek amaçlanmıştır.Yöntem: Tanımlayıcı ve kesitsel tipte olan bu araştırmaya ebeveyni şizofreni hastası olan 200 yetişkin birey katılmıştır. Araştırma Kırşehir ilinde Toplum Ruh Sağlığı Merkezi’ne kayıtlı şizofreni hastalarının yetişkin çocukları ile 14-18 Mart 2022’de yapılmıştır. Veriler, Tanıtıcı Bilgi Formu ve Kısa Semptom Envanteri ile toplanmıştır. Veri analizinde nonparametrik testlerden Mann Whitney-U, Kruskal Wallis-H ve Spearman korelasyon testleri kullanılmıştır.Bulgular: Araştırmaya katılan bireylerin yaş ortalaması 34.83+8.43 olup, ölçek puan ortalaması 17.26±18.35’dir. Katılımcıların anksiyete, depresyon, olumsuz benlik, somatizasyon, hostilite ve ölçek toplamında yaş, cinsiyet, yaşanılan yer, eğitim düzeyi, ekonomik ve çalışma durumunun fark yarattığı görülmüştür (p<0.050). Alt ölçek ortalama puanına bakıldığında ise en yüksek puan alan belirtinin depresyon olduğu, daha sonra hostilitenin geldiği görülmektedir. Psikiyatrik belirtilerin geniş aile yapısına sahip olanlarda, annesi hasta olanlarda ve aile içi iletişimini orta-kötü olarak nitelendirenlerde daha yüksek düzeyde olduğu saptanmıştır (p<0.05). Psikiyatrik belirtiler arasında orta düzey pozitif ilişki bulunmaktadır. Sonuç: Ebeveyni şizofreni hastası olan bireylerin yetişkinlik çağında psikiyatrik belirtiler açısından risk taşıdığı, ruh sağlığı uzmanları tarafından bu bireylerin öncelikle depresyon ve hostilite yönünden değerlendirilmesi önerilir.
Yazar isimleri: ['Hilal SEKİ ÖZ', 'Nermin KILIÇ']
Yayın Yılı: 30 Eylül 2022
Dergi ismi: Selçuk Sağlık Dergisi
Yayın sayfa url: https://dergipark.org.tr/tr/pub/ssd/issue/72835/1098347
Yayın pdf linki: https://dergipark.org.tr/tr/download/article-file/2352670
