Makale Başlığı: Patateslerde kök boğazı nekrozu ve siyah siğil hastalığı (Rhizoctonia solani)’nın kimyasal ve biyolojik yöntemlerle mücadele olanaklarının araştırılması
Özet: Amaç: Bu çalışmada; çeşitli fungisitlerin, bitki aktivatörlerinin ve biyolojik preparatların patateslerde Kök Boğazı Nekrozu ve Siyah Siğil hastalığı etmeni Rhizoctonia solani’nin miseliyal gelişiminin ve hastalık çıkışının baskılanması üzerindeki etkilerinin belirlenmesi amaçlanmıştır. Yöntem ve Bulgular: Denemede, laboratuvar koşullarında fungisitlerin (flutolanil, fluxapyroxad, tolclophos-methyl+thiram, penflufen+prothiconazole ve fludioxonil) ve bitki aktivatörlerinin (ISR-2000, Crop-set, Aliette ve Messenger Gold) R. solani’nin miseliyal gelişmesine etkileri belirlenmiştir. Ayrıca biyolojik ürünlerin (T-22 Planter Box,Trianum-p, Serenade ve Cedriks) R. solani’ye karşı antagonistik etkileri de incelenmiştir. Mikro parsel denemeleriyle kimyasallar ve biyofungal ve biyobakteriyel preparatların R. solani’nin hastalık oluşturması üzerine etkileri değerlendirilmiştir. In vitro denemeleri sonuçlarına göre, fungisitlerlerden tolclophos-methyl+thiram ve flutolanil 5 ppm’den itibaren miseliyal gelişmeyi %100 engellemiştir. Bitki aktivatörlerinde arasında ise en yüksek fungisidal etki 1000 ppm’de %31.5 engelleme ile Aliette’den elde edilmiştir. Trichoderma harzianum’un ticari biyofungal preparatları, miseliyal gelişmeyi %3.8 ile %66.9 arasında değişen oranlarda baskılamıştır. Ticari biyobakteriyel preparatlar olan Pseudomonas fluorescens (Cedriks) ve Bacillus subtilis (Serenade) sırasıyla miseliyal gelişmeyi %82.9 ve %59.4 oranında engellemiştir.  Mikro parsel denemeleri denemeleri sonuçlarına göre ise en başarılı uygulamalar tolclophos-methyl+thiram, fosetyl-al ve P. fluorescens olarak belirlenmiştir. Genel Yorum: Test edilen uygulamalar arasında, Tolclophos-methyl+thiram, fosetyl-Al ve P. fluorescens uygulamaları hem in vitro hem de in vivo koşullarda R. solani’yi önemli düzeyde baskılamıştır. Çalışmanın Önemi ve Etkisi: Fungisitler, laboratuvar koşullarında oldukça etkili bulunsa da tarla koşullarında bazı bitki aktivatörleri ve biyopreparatlara oldukça benzer etki göstermiştir. Bu etki göz önüne alındığında bitki aktivatörleri ve biyopreparatların, sentetik kimyasal fungisitlere alternatif mücadele yöntemi olarak potansiyele sahip olabileceklerini söylemek mümkündür.
Yazar isimleri: ['Aysel Zübeyde ERDEVİL', 'Ali ERKILIÇ']
Yayın Yılı: 1 Ağustos 2022
Dergi ismi: Mustafa Kemal Üniversitesi Tarım Bilimleri Dergisi
Yayın sayfa url: https://dergipark.org.tr/tr/pub/mkutbd/issue/71394/1080205
Yayın pdf linki: https://dergipark.org.tr/tr/download/article-file/2279391
