Makale Başlığı: Yaşlı Bireylerde Beslenme Durumunun, Fiziksel Performansın ve Sarkopeninin Değerlendirilmesi: Antalya 60+ Tazelenme Üniversitesi Örneği
Özet: Amaç: Bu çalışmada 60+ Tazelenme Üniversitesi öğrencilerinin beslenme durumunu, fiziksel performansını ve sarkopeni durumunu değerlendirmek amacıyla planlanmıştır. Örneklem ve Yöntem: Kesitsel tipteki bu araştırma Ocak-Mayıs 2020 tarihleri arasında Akdeniz Üniversitesi Kampüsü 60+ Tazelenme Üniversitesi’nde eğitim gören 214 yaşlı birey üzerinde yürütülmüştür. Bireylerin beslenme durumlarını değerlendirmek için beslenme alışkanlıkları sorgulanmış, antropometrik ölçümler, Akdeniz diyeti uyum ölçeği ile 24 saatlik geriye dönük besin tüketim kaydı kullanılmıştır. Fiziksel performansı değerlendirmek için yaşlılar için fiziksel aktivite ölçeği, sandalyeye 5 tekrarlı otur kalk testi ve zamanlı kalk ve yürü testi uygulanmıştır. Bulgular: Bireylerin yaş ortalaması 66,4±4,4 yıl ve çoğunluğu kadın (%71,0)’dır. Günlük alınan enerjinin %38’inin karbonhidratlardan, %44,5’inin ise yağlardan geldiği ve her 4 yaşlıdan birinin Akdeniz diyetine uyum skorunun düşük olduğu bulunmuştur. Yaşlı bireylerin sadece %3,7’sinin sarkopenik olduğu görülmüştür. Yaşlılar için fiziksel aktivite ölçeği skorları ile Akdeniz diyeti uyum ölçeği skorları arasında zayıf düzeyde pozitif ilişki (r=0,143; p=0,037) saptanmıştır. Yağsız vücut dokusu ile el kavrama gücü (r=0,615; p=0,001) arasında orta düzeyde pozitif ilişki; yürüme hızı (r=-0,139; p=0,043) ve zamanlı kalk ve yürü testi (r=-0,195; p=0,003) arasında da zayıf düzeyde negatif bir ilişki olduğu belirlenmiştir. Sonuç: Tazelenme Üniversitelerinde eğitim gören yaşlı bireylerin beslenme profilleri ve fiziksel performansları hakkında bilgi sağlayarak, yaşlı bireylere yeterli ve dengeli beslenme ile fiziksel aktivite eğitim modellerinin geliştirilmesi için literatüre katkı sağlayacağı düşünülmektedir.
Yazar isimleri: ['Hülya KAMARLI ALTUN', 'Gokce Yagmur GUNES GENCER', 'Gülen SUNA', 'Büşra ŞEN', 'Gözde YILMAZ']
Yayın Yılı: 30 Haziran 2022
Dergi ismi: Ankara Sağlık Bilimleri Dergisi
Yayın sayfa url: https://dergipark.org.tr/tr/pub/ausbid/issue/70974/1090317
Yayın pdf linki: https://dergipark.org.tr/tr/download/article-file/2319946
