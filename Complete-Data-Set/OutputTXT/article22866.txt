Makale Başlığı: Türk-Fransız İlişkilerinin Değerlendirilmesinde  Farklı Bir Yaklaşım: Pierre Loti  (1911-1921)
Özet: Pierre Loti’nin Türkiye’ye yönelik tutum ve yönelimleri çoğu Türk Aydını tarafından romantik bir söylevden, hümanist bir dünya görüşünden ve hakperestliğe düşkün bir tavrın yansımalarından öteye taşınamamıştır. Baha Tevfik’in ifadesinde belirginleşen Türk aydınının ortak eğilimi, Pierre’i yazdıkları kadar yaptıkları da şiirdir telakkisi içerisine hapsetmiş, böylelikle Pierre’in realist boyutu gölgelenmiştir. Bu çalışmada, Pierre Loti’nin ahvâl-i ruhiyelerinden ziyade akl-ı selîm yanlarının, Descartes’e göre doğruyu yanlıştan ayırma yetisinin, etüdü vazifesi üstlenilmiştir. Nitekim Loti’nin Türkiye’nin yaralarını sarmaya yönelik Düvel-i Muazzama’ya karşı giriştiği müdafaa hareketinin yalnızca eski ve güzel olanı koruma duyarlılığı ile açıklanamayacağı aşikârdır. Trablusgarp Savaşı, Balkan Savaşları, Birinci Cihan Harbi ve Millî Mücadele yıllarında Pierre’in Türklere karşı sergilemiş olduğu savunucu söylevlerde, öz vatanının ve hemşehrilerinin çıkarlarını korumaya yönelik vatanperver bir bilincin de yansımalarını bulmak mümkündür. Çalışma içerisinde Pierre Loti’nin söylevlerindeki bu bilinç, Loti’nin 1911-1921 yılları arasındaki Türk-Fransız ilişkilerine dair gözlemleri üzerinden irdelenmiştir. Yukarıda belirtilen dönemdeki Türk-Fransız ilişkilerinin aksine, Pierre, Fransa’nın Türk topraklarındaki menfaatlerini Türkiye’deki azınlıklar üzerinden kurulacak bir ittifakta değil, doğrudan Türk hükümeti ile sağlanacak bir iş birliğinde görmüştür. Pierre, bu iş birliğinin aksine atılacak her adımın Fransa’nın Şark’taki prestijine zarar vereceğini ileri sürmektedir. Bu gayeyle XX. yüzyılın başlarında Fransız kamuoyundaki menfi Türk imajını gidermeye çalışan Pierre, 1920’ler ve sonrasında Fransız kamuoyunu Türklerin lehine çevirebilmeyi başarabilmiştir. Tüm bu bulguların ortaya çıkarılmasında ve çalışmanın hazırlanma sürecinde Nedensel Karşılaştırma Araştırması’yla birlikte, Tarihsel Tarama metoduna başvurulduğu ifade edilebilir.
Yazar isimleri: []
Yayın Yılı: 29 Aralık 2021
Dergi ismi: GAB Akademi
Yayın sayfa url: https://dergipark.org.tr/tr/pub/gabakademi/issue/72936/1174153
Yayın pdf linki: https://dergipark.org.tr/tr/download/article-file/2645909
