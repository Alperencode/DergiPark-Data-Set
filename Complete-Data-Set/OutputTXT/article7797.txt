Makale Başlığı: Çamlıkaya (İspir/Erzurum) Köyü Çevresinde Yüzeyleyen Kaçkar Batoliti’ne ait Granitoidlerin Petrografik ve Jeokimyasal Özellikleri
Özet: Pontid Orojenik Kuşağı, Bulgaristan’dan başlayıp, Türkiye-Istranca Bölgesi'nden Küçük Kafkasya'ya kadar uzanan Doğu-Batı uzanımlı dağ kuşağını temsil etmektedir. İnceleme alanı Pontidler’in doğu kesiminde (Kaçkar Batoliti) Çamlıkaya köyü (İspir/Erzurum) ve çevresini kapsamaktadır. İnceleme alanında yüzeyleyen plütonik kayaçlar genel olarak granit ve granodiyoritler ile temsil edilmektedir. İncelenen kayaçlar, bileşimsel olarak kalkalkalen’den şoşonitiğe değişen karakterde ve I-tipi granit özelliğindedir. İlksel mantoya göre normalize edilmiş iz element diyagramlarında, Rb, K, Th, Ba gibi büyük iyon yarıçaplı elementlerde zenginleşme olduğu, Nb, Ti, P ve Ta gibi yüksek alan enerjili elementlerde ise fakirleşme olduğu görülmektedir. Granitik kayaçlarda gözlenen negatif Nb anomalisi yitimle ilişkili magmaların karakteristik özelliğidir. Kondrite göre normalize edilmiş iz element diyagramlarında, hafif nadir toprak elementleri, ağır nadir toprak elementlerine göre daha fazla zenginleşme göstermektedir. Negatif Eu anomalileri görülmektedir. Yüksek Rb/Sr, Nb/Ta, Zr/Hf, Th/U, Th/Ta ve düşük Nb/La gibi iz element oranları bu kayaçların oluşumunda kabuksal kirlenmenin etkin rol oynadığını göstermektedir. İnceleme konusunu oluşturan kayaçlar tektonik ayırtlama diyagramlarında volkanik yay ve çarpışma sonrası bölge alanlarına düşmektedir.
Yazar isimleri: ['Abdullah SAR', 'Sevcan KÜRÜM']
Yayın Yılı: 30 Haziran 2022
Dergi ismi: International Journal of Pure and Applied Sciences
Yayın sayfa url: https://dergipark.org.tr/tr/pub/ijpas/issue/70506/991777
Yayın pdf linki: https://dergipark.org.tr/tr/download/article-file/1959668
