Makale Başlığı: Farklı Tipte Uçucu Kül Kullanılarak Üretilen Alkaliyle Aktive Edilmiş Harçların Fiziksel ve Mekanik Özellikleri
Özet: Çimento üretimi sırasında atmosfere salınan karbondioksit (CO2), küresel ısınmaya neden olan önemli faktörlerden biridir. Bu nedenle, çimento tüketimini azaltmak amacıyla farklı malzemelerin kullanımı önem kazanmıştır. Bu amaçla alkalilerle aktive edilmiş malzemelerin (AAM) kullanımı oldukça yaygınlaşmaktadır. Bu çalışmada; yüksek fırın cürufu (YFC) ve 2 farklı tipte uçucu kül (UK) ile üretilen alkaliyle aktive edilmiş harçların fiziksel ve mekanik özellikleri araştırılmıştır. Harçlar; Tunçbilek Termik Santrali'nden temin edilen F sınıfı UK ile Çayırhan Termik Santrali'nden elde edilen C sınıfı UK, CEN referans kumu, YFC, sodyum hidroksit (NaOH), distile su ve kimyasal katkı maddesi kullanılarak üretilmiştir. Su/bağlayıcı ve kum/bağlayıcı oranı sırasıyla 0.5 ve 3 olarak alınmıştır. UK; YFC ile ağırlıkça %0, %10, %20, %30 ve %40 oranlarında yer değiştirilerek kullanılmıştır. Alkaliyle aktive edilmiş harç numunelerinin 1. serisine; 28 gün boyunca 21±1˚C’de sızdırmazlık kürü, 2. serisine ise 2 gün boyunca 105±5˚C’de ısıl kür ve 26 gün boyunca 21±1 ˚C’de sızdırmazlık kürü uygulanmıştır. Alkaliyle aktive edilmiş harç numunelerinin yayılma değeri, ağırlıkça su emme oranı, boşluk oranı, eğilme dayanımı ve basınç dayanımı belirlenmiştir. Çalışma sonucunda 1. ve 2. seride YFC100’e en yakın basınç dayanımı UKF10’da elde edilmiştir.
Yazar isimleri: ['Veysel AKYÜNCÜ', 'Yunus Emre AVŞAR']
Yayın Yılı: 31 Temmuz 2022
Dergi ismi: European Journal of Engineering and Applied Sciences
Yayın sayfa url: https://dergipark.org.tr/tr/pub/ejeas/issue/71559/1125144
Yayın pdf linki: https://dergipark.org.tr/tr/download/article-file/2463054
