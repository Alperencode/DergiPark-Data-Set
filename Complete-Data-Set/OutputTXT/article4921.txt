Makale Başlığı: Bazı Seramiklerin Radyasyon Soğurma Kapasitelerinin Belirlenmesi
Özet: İnsanların çoğu zamanını binaların (ev, ofis, okul, avm vs.) içerisinde geçirdiği göz önünde bulundurulduğunda yapı malzemelerinin radyasyon tutuculuk özelliklerinin önemli olduğu görülür. Bu bağlamda binalarda sıkça kullanılan seramik örneklerinde radyasyon tutuculuk özelliklerinin incelenmesi oldukça önemlidir. Aynı zamanda, radyasyon soğurma hesaplamalarının bir amacı da daha az kütleye sahip ve daha iyi soğurucu özelliği olan malzemeleri belirlemektir. Buna binaen yapılan çalışmada, yapı marketlerden alınan 8 farklı kalınlığa sahip olan ve farklı markalara ait 20 adet seramik numunesi 59.5 keV enerjili gama ışını ile ışınlandı ve Yüksek Saflıkta Germanyum Dedektörü (HPGe) kullanılarak seramik numunelerinin lineer ve kütle soğurma katsayıları deneysel olarak ölçüldü. Ayrıca, incelenen örneklerin radyasyondan korunma verimliliği (RPE), yarı değer kalınlığı (HVL) ve ortalama serbest yol (MFP) değerleri de hesaplandı. Ölçüm ve hesaplama sonuçlarına göre lineer soğurma katsayısı, kütle soğurma katsayısı, RPE, HVL ve MFP değerlerinin değişimleri sırasıyla, 0.5284 - 1.7543 cm-1, 0.2373 - 0.7078 cm2 g-1, 32.9326 - 75.8532, 0.3950 - 1.3115 cm ve 0.5700 - 1.8925 cm aralığında bulundu. Seramik örnekleri için hesaplanan lineer ve kütle soğurma katsayıları literatürde verilen bazı yapı malzemeleri ile kıyaslandı. Sonuç olarak, incelenen markalara ait seramik örneklerinin radyasyon soğurma kapasitelerinin birbirinden farklı olduğu görüldü. Bu farklılığın seramiklerin içeriğindeki element veya bileşiklerden kaynaklandığı söylenebilir.
Yazar isimleri: ['Bahar TÜYSÜZ', 'Serdar DİZMAN']
Yayın Yılı: 31 Mayıs 2022
Dergi ismi: El-Cezeri
Yayın sayfa url: https://dergipark.org.tr/tr/pub/ecjse/issue/70108/972672
Yayın pdf linki: https://dergipark.org.tr/tr/download/article-file/1885373
