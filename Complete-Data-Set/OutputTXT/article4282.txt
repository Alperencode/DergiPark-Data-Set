Makale Başlığı: 8. Sınıf "DNA ve Genetik Kod" Ünitesi Kazanımları ile Değerlendirme Sorularının SOLO Taksonomisine Göre İncelenmesi
Özet: Öğrencilerin belirli bir konuya ilişkin kavrama becerilerini değerlendirmek için kullanılan araçlardan biri SOLO taksonomisidir. Araştırmada 8.sınıf Fen Bilimleri Dersi Öğretim Programı’nda yer alan "DNA ve Genetik Kod" ünite kazanımları ile MEB tarafından 2019 yılında kabul edilip, 2020 yılında basılan ders kitabındaki ilgili ünitenin değerlendirme sorularının SOLO taksonomisinin düzeylerine göre analiz edilmesi amaçlanmıştır. Kazanımların ve değerlendirme sorularının analizi, SOLO taksonomisinin tek yönlü yapı, çok yönlü yapı, ilişkisel yapı ve soyutlanmış yapı düzeyleri referans alınarak gerçekleştirilmiştir. Araştırmada, nitel bir veri toplama yöntemi olan doküman analizi kullanılmıştır. Doküman incelemesinde, araştırılan olgu ya da olgularla ilgili yazılı materyal bilgileri analiz edilir. Araştırma bulgularına göre; incelenen 13 kazanımdan, 2’si (%15,4) tek yönlü, 3’ü (%23,1) çok yönlü, 6’sı (%46,1) ilişkisel ve diğer 2’si (%15,4) soyutlanmış yapı düzeylerine karşılık gelmektedir. Değerlendirme sorularının SOLO taksonomisinin düzeyleri açısından gösterdiği dağılım incelendiğinde ise; 45 sorudan 33’ünün (%73.3) tek yönlü, 8’inin (%17.8) çok yönlü ve 4’ünün (%8.9) ilişkisel yapı düzeylerini temsil ettiği saptanmıştır. Ders kitabında, soyutlanmış yapı düzeyini temsil eden soru bulunmadığı belirlenmiştir. Elde edilen bulgular doğrultusunda uygulamaya ve ileri araştırmalara yönelik öneriler getirilmiştir.
Yazar isimleri: ['Merve POLAT', 'Elif BİLEN', 'Kevser KAYACAN']
Yayın Yılı: 30 Haziran 2022
Dergi ismi: Dokuz Eylül Üniversitesi Buca Eğitim Fakültesi Dergisi
Yayın sayfa url: https://dergipark.org.tr/tr/pub/deubefd/issue/70599/1020909
Yayın pdf linki: https://dergipark.org.tr/tr/download/article-file/2070766
