Makale Başlığı: Matematik Derslerinde İhmal Edilen Bir  Durum: Birim Kullanımı
Özet: Matematik derslerinde birim kullanımı matematiksel dil, notasyon ve matematiksel anlama açısından önemlidir. Bu araştırmada öğretmen adaylarının öğretmenlik uygulaması dersi kapsamında anlattıkları derslerde birim kullanım durumları incelenmiştir. Nitel araştırma yöntemi ile yürütülen araştırma durum çalışmasına göre tasarlanmıştır. Araştırmanın çalışma grubu uygun örnekleme yöntemi ile seçilen dört ilköğretim matematik öğretmeni adayından oluşmaktadır. Öğretmen adayları öğretmenlik uygulaması dersi kapsamında üçer tane ders anlatmışlardır. Araştırmanın verileri öğretmen adaylarının hazırladıkları ders planları, ders anlatım videoları ve yarı yapılandırılmış görüşmelerden elde edilmiştir. Araştırmada öğretmen adayları hazırlamış oldukları ders planlarında toplamda 418 ölçü kullanırken ders anlatımlarında 899 ölçü kullanmıştır. Öğretmen adayları, ders planlarında yer alan ölçülerin tamamında birimli ölçü kullanırken, ders anlatımlarında ise ölçüleri genellikle birimsiz olarak kullanmışlardır. Yarı yapılandırılmış görüşmelerden sonra gerçekleştirilen üçüncü ders anlatımlarında ise öğretmen adaylarının ilk iki derste kullandıkları birimli ölçülerin toplamından daha fazlasını kullandıkları tespit edilmiştir. Araştırma sonunda öğretmen adaylarının birim kullanımının gerekli olduğunu bilmelerine rağmen, birim kullanımına yönelik farkındalık, dikkat ve tecrübe eksikliği yaşadıklarını, birim kullanımını önemsiz gördükleri sonucuna ulaşılmıştır. Görüşmelerden sonra öğretmen adaylarının anlattıkları derslerde birimli ölçü kullanma sayılarını arttırmaları üzerinde düşünülmesi gereken diğer bir sonuç olarak görülmektedir.
Yazar isimleri: ['Özkan ERGENE']
Yayın Yılı: 3 Temmuz 2022
Dergi ismi: Educational Academic Research
Yayın sayfa url: https://dergipark.org.tr/tr/pub/education/issue/71128/1142022
Yayın pdf linki: https://dergipark.org.tr/tr/download/article-file/2531292
