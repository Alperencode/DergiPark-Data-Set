Makale Başlığı: İnternet Gazetelerinin Haber Yazım Kuralları Çerçevesinde Analizi
Özet: İnternet teknolojisindeki gelişmeler bireyin iletişim alışkanlıkları üzerinde çeşitli dönüşümlere neden olmakla birlikte geleneksel gazetecilik pratiklerinin değişmesinde de belirleyici bir rol oynamıştır. Temel gazetecilik kurallarının göz ardı edildiği internet gazeteciliğinde geleneksel ilkelerin yerini yeni ölçütler almıştır. Gerek içerik olarak gerekse biçimsel açıdan dönüşümlerin yaşandığı mecrada haberin toplanma, doğrulanma ve yazım süreçleri teknolojinin koşullarına göre şekillenmiştir. Bu noktada belirli bir sistem içerisinde oluşturulması gereken haberlerin yazımında kuralsızlıkların olduğunu söylemek mümkündür. Söz konusu probleme istinaden bu araştırmada internet gazeteleri haber yazım kuralları çerçevesinde analiz edilmiştir. Ele alınan yayınlar haber değerleri, başlıklar, yazım teknikleri, görseller ve içerikteki hatalı uygulamalar üzerinden incelenmiştir. Çalışmanın evrenini Türkiye’deki internet gazeteleri oluşturmaktadır.Bu doğrultuda örneklem olarak Türkiye’de en fazla takip edilen Ensonhaber, Hürriyet, Milliyet, Sözcü, Mynet internet gazeteleri seçilmiştir. Çalışma, 11.06.2021-21.06.2021 tarihleri arasında yayınlanan ve rastgele seçilen haberlerin incelenmesiyle sınırlandırılmıştır. Bu doğrultuda ele alınan haberlerde yazım kurallarına uyulup uyulmadığını ortaya koymak hedeflenmiştir. Ayrıca internet gazetelerindeki kuralsızlığa ve haberlerdeki hatalı yazım biçimlerine dikkat çekmek de temel amaçlar arasında bulunmaktadır. Sonuç olarak gazetelerin başlık, yazım tekniği ve haber değerleri gibi kurallara uymadıkları görülmüştür. Ayrıca yayınların içerik olarak da etik dışı bir habercilik sergiledikleri saptanmıştır. Daha fazla tıklanmak ve reklam almak için kuralların göz ardı edildiği yayınlarda sansasyonel ifadelere, hatalı ve çarpıtılmış içeriklere ağırlık verilmiştir. Bu noktada yazım kurallarına özen gösterilmemesinde de gazetelerin haberleri hızlı yayma ve daha fazla reklam alma kaygılarının etkili olduğunu söylemek mümkündür.
Yazar isimleri: ['Göksel BASMACI']
Yayın Yılı: 29 Haziran 2022
Dergi ismi: İstanbul Arel Üniversitesi İletişim Çalışmaları Dergisi
Yayın sayfa url: https://dergipark.org.tr/tr/pub/isauicder/issue/70730/1067666
Yayın pdf linki: https://dergipark.org.tr/tr/download/article-file/2230580
