Makale Başlığı: Türkiye ekolojik koşullarında damla sulama sistemi ile yetiştirilen iki farklı jüt (Corchorus capsularis, Corchorus olitorius) türünün kimyasal bileşimlerinin GC-MS tekniği ile belirlenmesi
Özet: Amaç: Bu çalışmada özellikle endüstriyel alanda liflerinin kullanımı ve gıda ürünü olarak yapraklarının kullanımı ile ön plana çıkmakta olan jüt bitkisinin Türkiye ekolojik koşullarında da yetiştirilebileceğini ortaya koyarak Türk tarımına yeni bir bitkinin kazandırılması ve kimyasal kompozisyonunun belirlenmesi amaçlanmıştır. Materyal ve Yöntem: Araştırmada kullanılan tohumlar, Şanlıurfa Güneydoğu Anadolu Projesi Tarımsal Araştırma Enstitüsü Müdürlüğünden temin edilmiştir. Deneme 2019 yılında Bingöl Üniversitesi Tarımsal Uygulama ve Araştırma Merkezine ait deneme alanında iki farklı Jüt (Corchorus capsularis, Corchorus olitorius) türünün üretimi amacıyla yürütülmüştür.  Denemede damla sulama yöntemi kullanılmıştır. Sulama kanalından gelen su 75 mm çapında borulardan çıkış yapan, 16 mm çapında basınç ayarlı damlatıcı sulama boruları ile uygulanmıştır. Deneme alanı toprağının bazı fiziksel ve kimyasal özellikleri parselden alınan örneklerin analizi sonucunda belirlenmiştir. Çalışmada Bingöl Üniversitesi Merkezi Laboratuvar Uygulama ve Araştırma Merkezi tarafından Hara ve Radin (1978) metodu revize edilerek oluşturulan ekstraksiyon metodu kullanılmış olup her iki türde de yaprak ve gövdelerin kimyasal bileşimleri Gaz Kromatografisi-Kütle Spektrometresi (GC-MS) ile analiz edilmiştir. Araştırma Bulguları: GC-MS sonuçlarına göre Corchorus olitorius ve Corchorus capsularis türlerinin yaprak kısımlarında sırasıyla toplam 18 ve 20 bileşen, gövdelerinde de sırasıyla toplam 11 ve 29 bileşen tespit edilmiştir. Sonuç: Beslenme ve tıbbi açıdan önemli olan bu bitkinin ülkemize kazandırılması ve ülkemizde yapılacak olan çalışmaların artırılması büyük önem arz etmektedir. Yapılmış olan bu çalışma, ülkemizde jüt bitkisi üzerine yapılacak olan diğer çalışmalara zemin hazırlayacaktır.
Yazar isimleri: ['Zeynep ÜRÜŞAN', 'Hasan ER', 'Ali SİNAN', 'Ramazan MERAL', 'Serhat KOÇYİĞİT']
Yayın Yılı: 31 Temmuz 2022
Dergi ismi: Akademik Ziraat Dergisi
Yayın sayfa url: https://dergipark.org.tr/tr/pub/azd/issue/71633/949534
Yayın pdf linki: https://dergipark.org.tr/tr/download/article-file/1813106
