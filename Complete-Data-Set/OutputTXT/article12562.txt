Makale Başlığı: Cerrahi Hemşirelerin Ameliyat Sonrası Ağrı Kontrolünde Multimodal Analjeziye Yönelik Bilgileri ile Yordayıcı Faktörlerin Belirlenmesi
Özet: Amaç: Çalışmanın amacı, cerrahi hemşirelerinin ağrı, analjezik ajanlar, multimodal analjeziye ilişkin bilgilerini ve bilgi durumlarının yordayıcılarını belirlemektir.Materyal ve Metot: Prospektif ve kesitsel olan çalışmanın evrenini cerrahi klinikler ile yoğun bakımda çalışan 150 hemşire, örneklemini ise katılıma istekli 140 hemşire oluşturdu. Veriler, hemşirelerin sosyodemografik özelliklerini belirleyen “Kişisel Veri Formu” ve akut ağrı, analjezik ajan ve multimodal analjezi bilgilerini değerlendiren “Bilgi Formu” kullanılarak 1 Şubat -30 Haziran 2020 tarihleri arasında toplandı. Verilerin analizinde tanımlayıcı istatistikler ve lojistik regresyon kullanıldı.Bulgular: Hemşirelerin %24,3’ü multimodal analjezi kavramını duymuştu, duyan hemşirelerin %58,8 ise bilgi kaynağı internetti. Hemşirelerin ağrı, analjezik ajanlar ve multimodal analjeziye verdikleri doğru yanıt puan ortalamalarının sırasıyla 68,86±15,46; 52,93±22,90; 46,19±27,11olduğu saptandı. En az doğru yanıt oranı multimodal analjeziye yönelikti. Multimodal analjeziyi duyma (OR,7,820; CI,1,780-13,861; p=0,012) ağrı, eğitim (OR, 4,720; CI, 0,206-9.234; p=0.041) ve yine daha önceden multimodal analjeziyi duyma (OR, 13,960; CI,5,424-22,497; p=0,002) analjezik ajan, çalışılan klinik (OR, 11,827; CI,3,052–20,603; p=0,009), multimodal analjeziyi duyma (OR, 22,091; CI,12,150-32,032; p=0,000) ise multimodal analjezi bilgisinin yordayıcılarıydı.Sonuç: Cerrahi hemşirelerinin multimodal analjezi kavramı hakkında bilgi düzeylerinin düşük olduğu belirlendi. Buna göre cerrahi hemşirelere ağrı, analjezik ajanlar ve multimodal ağrı yaklaşımı konusunda hizmet içi eğitim verilmesi ve eğitimlerin düzenli tekrarlanması söylenebilir. 
Yazar isimleri: ['Esra ÇOLPAN', 'Işıl IŞIK ANDSOY']
Yayın Yılı: 10 Aralık 2022
Dergi ismi: Online Türk Sağlık Bilimleri Dergisi
Yayın sayfa url: https://dergipark.org.tr/tr/pub/otjhs/issue/73567/1038541
Yayın pdf linki: https://dergipark.org.tr/tr/download/article-file/2139869
