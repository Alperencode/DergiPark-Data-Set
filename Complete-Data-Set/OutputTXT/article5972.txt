Makale Başlığı: Fen Bilimleri Öğretmenlerinin STEM Uygulamaları Öz-Yeterliklerinin İncelenmesi
Özet: Bu çalışma fen bilimleri öğretmenlerin STEM uygulamaları öğretmen öz-yeterlikleri ve STEM eğitimine yönelik bakış açılarını ortaya çıkarmak amacıyla gerçekleştirilmiştir. Çalışmada hem nicel hem nitel araştırma yöntemlerinin kullanıldığı sıralı açıklayıcı karma yöntem deseni kullanılmıştır. Çalışmanın nicel boyutunda STEM uygulamaları öğretmen öz-yeterlik ölçeği ve kişisel bilgi formu kullanılırken nitel boyutunda ise STEM öğretmen görüşme formu kullanılmıştır. Çalışmanın amacı doğrultusunda Kırıkkale ilinde görev yapan 50 fen bilimleri öğretmeni ile görüşme sağlanmıştır. Sonrasında kişisel bilgi formu, STEM uygulamaları öğretmen öz-yeterlik ölçeği ve STEM öğretmen görüşme soruları yöneltilmiştir.  Çalışma verileri, STEM uygulamaları öğretmen öz-yeterliği ölçeğine yönelik puanlardan elde edilmiştir. Elde edilen veriler doğrultusunda sonucu normal dağılım göstermeyen kısımlarda, nonparametrik testlerden Mann-Whitney U ve Wilcoxon W, normal dağılım gösteren kısımlarda ise Bağımsız Örneklem T-Testi SPSS istatistik programı kullanılarak analiz edilmiştir. Ayrıca STEM öğretmen görüşme formu içerik analizi yapılarak değerlendirilmiştir. Çalışma sonucunda, mesleki kıdemi 1-5 yıl arasında olan ve lisansüstü öğrenim gören öğretmenler ile mesleki kıdemi daha yüksek olan ve öğrenimi lisans olan öğretmenlerin STEM uygulamaları öğretmen öz-yeterlikleri arasında anlamlı bir fark olduğu bulgusuna ulaşılmıştır. Ayrıca, cinsiyet ve çalışılan kurumun STEM uygulamaları öğretmen öz-yeterliği açısından anlamlı bir fark oluşturmadığı görülmüştür. İçerik analizi sonucunda ise mesleki kıdemi daha yüksek olan öğretmenlerin birçoğunun STEM eğitimini bilmediği, STEM adı altında yapılan uygulamaların genellikle eksik ve yanlış olduğu saptanmıştır. Ayrıca çalışmaya katkı sağlamış olan öğretmenlerin büyük çoğunluğunun STEM eğitimi konusunda gelişime açık olduğunu görülmüştür. Çalışma sonuçları doğrultusunda özellikle meslekte olan öğretmenler ile daha fazla STEM eğitimi içerikli çalışmalar yapılarak öğretmenlerin STEM eğitimine bakış açısı değiştirilebilir, STEM eğitimine teşvik ettirilebilir, STEM etkinliği hazırlama ve uygulamaya yönelik çalışmalar yapılabilir.
Yazar isimleri: ['Merve TURHAN']
Yayın Yılı: 30 Kasım 2022
Dergi ismi: Gazi Eğitim Bilimleri Dergisi
Yayın sayfa url: https://dergipark.org.tr/tr/pub/gebd/issue/73565/1127366
Yayın pdf linki: https://dergipark.org.tr/tr/download/article-file/2472262
