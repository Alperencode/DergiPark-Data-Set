Makale Başlığı: Bir Nebevî Medih Şairi Olarak Yûsuf en-Nebhânî ve es-Sâbikâtu’l-Ciyâd fî Medhi Seyyidi’l-‘İbâd Adlı Divanındaki Hz. Peygamber Anlatımı
Özet: Yûsuf en-Nebhânî (öl. 1932) Hadis ve Kelam gibi alanlarda kaleme aldığı pek çok eserle ilim dünyasında üne kavuşmuştur. Diğer taraftan nebevî medih alanındaki eserleri ve şiirleri ile de kendini ispatlamış biridir. Bu sebeple kendisine, yaşadığı dönemin Hassân’ı ve Bûsîrî’si gibi yakıştırmalar da yapılmıştır. es-Sâbikâtu’l-ciyâd fî medhi seyyidi’l-‘ibâd adlı divanı onun nebevî medih türünde söylediği şiirleri ihtiva eden önemli bir eseridir. Söz konusu divan, alfabenin her harfinin kafiye olarak belirlendiği onar beyitlik kasidelerden oluşmaktadır. Hz. Peygamber’e muhabbetini dile getirmek ve diğer bazı dinî saiklerle kaleme aldığı bu kasidelerinde klasik Arap şiirinin ve özellikle de Bûsîrî’nin etkisine rastlanmaktadır. Yûsuf en-Nebhânî’nin şiirlerinde tasavvufî düşüncenin de büyük etkisi vardır. Nitekim şiirlerinde yer alan Hz. Peygamber anlatımı, genel olarak Hakikat-i Muhammedî/Nûr-i Muhammedî telakkisi doğrultusunda şekillenmektedir. Bu çalışmada Yûsuf en-Nebhânî, sözü geçen divanı çerçevesinde bir nebevî medih şairi olarak ele alınacaktır. Bu bağlamda şiirlerindeki muhteva ve üslup yapısı edebî kriterler ekseninde incelenecek, tasavvufî düşüncenin şiirlerindeki etkisi de genel hatlarıyla izah edilmeye çalışılacaktır.
Yazar isimleri: ['Mücahit KÜÇÜKSARI', 'Murat AK']
Yayın Yılı: 15 Aralık 2022
Dergi ismi: Cumhuriyet İlahiyat Dergisi
Yayın sayfa url: http://cuid.cumhuriyet.edu.tr/tr/pub/issue/73689/1139331
Yayın pdf linki: https://dergipark.org.tr/tr/download/article-file/2520689
