Makale Başlığı: Suudi Arabistan’ın terörizmle mücadele stratejileri çerçevesinde 12 mart vakası sert bir yanıt mı?
Özet: Günümüzde terörizmle mücadele eden devletlerin politika ve stratejilerini iç hukuklarının yanı sıra uluslararası hukuktan doğan yükümlülükleriyle birlikte uyum içerisinde yürütmeleri zorunludur. Çalışmamızda Suudi Arabistan’ın terörizmle mücadele sürecindeki yaklaşımları ampirik ve normatif olarak analiz edilmiştir. Araştırmamızda Suudi Arabistan’ın terörizmle mücadele sürecindeki stratejisinin iki ayaklı olduğu görülmüştür. Suudi Arabistan’ın kısa vadedeki terörizmle mücadele stratejisi El-Kaide ve benzeri terörizm tehditlerinin ortadan kaldırılması olmuştur. Suudi Arabistan’ın uzun vadedeki terörizmle mücadele stratejisi ise bahsi geçen terörizm tehditlerinin doğmasını engellemektir. Çalışmada Suudi Arabistan’ın terörizmle mücadele süreci uluslararası insan hakları perspektifinden incelenmiştir. Suudi Arabistan’ın terörizmle mücadele sürecinde başvurduğu hukuki tedbirlerin uluslararası insan hakları standartlarıyla ilişkisi değerlendirilmiştir.  Suudi Arabistan’ın terörizmle mücadele ederken bazı insan hakları normlarını ihlal ettiği görülmüştür. Çalışmamızda, Suudi Arabistan’ın terörizmle mücadele sürecinde 12 Mart 2022’de 81 kişiye ölüm cezası infaz ettiği olay bir araştırma vakası olarak incelenmiştir. Suudi Arabistan, terörizmle mücadele stratejileri çerçevesinde 12 Mart vakasında sert bir yanıt vermiştir. Suudi Arabistan terörizmle mücadele ederken uluslararası insan hakları hukukunun evrensel ilkelerinden olan adil yargılanma hakkı, kanun önünde eşitlik, avukata erişme hakkı, işkence yasağı gibi yükümlülüklerini yerine getirmede başarısız olmuştur. Suudi Arabistan’ın terörizmle mücadele stratejileri ve uygulamalarında çelişkiler olduğu tespit edilmiştir. Suudi Arabistan’ın terörizmle mücadele stratejileri bağlamında insan haklarını ihlal etmek suretiyle sert yanıtlara başvurmasının gelecekte ne gibi sonuçlar doğurabileceği analiz edilmiştir.
Yazar isimleri: ['Berkay TURAÇ']
Yayın Yılı: 10 Temmuz 2022
Dergi ismi: Türkiye Politik Çalışmalar Dergisi
Yayın sayfa url: https://dergipark.org.tr/tr/pub/ulusam/issue/71256/1103178
Yayın pdf linki: https://dergipark.org.tr/tr/download/article-file/2373129
