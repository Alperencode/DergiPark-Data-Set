Makale Başlığı: İntravenöz İmmünoglobulin Replasmanı Öncesi Yüksek Üre Değerleri COVID-19’a Bağlı Mortalite için Bir Risk Faktörü müdür?
Özet: Amaç: Bu çalışmanın amacı, intravenöz immünoglobulin (IVIG) tedavisi ile tedavi edilen koronavirüs hastalığı 2019 (coronavirus disease 2019, COVID-19) hastalarının verilerini incelemek ve hastaların klinik, laboratuvar ve tedavi özellikleri ile mortalite için risk faktörlerinin etkilerini araştırmaktır.Gereç ve Yöntemler: Çalışmada, Nisan 2020 ile Eylül 2020 tarihleri arasında COVID-19 tedavisi için hastaneye yatırılan ve IVIG tedavisi için immünoloji kliniğinde takip, tedavi ve konsülte edilen 81 erişkin COVID-19 hastası geriye dönük olarak değerlendirilmiştir.Bulgular: Tek değişkenli analizler, IVIG tedavisi ile tedavi edilen COVID-19 hastalarında hastanede yatış süresi, entübe olma, IVIG tedavi süresi ve IVIG tedavisi öncesi üre değerinin mortalite ile ilişkili olduğunu gösterdi. Çok değişkenli analiz sonucunda, entübe olma ve IVIG tedavisi öncesi üre değeri mortalite için bağımsız risk faktörleri olarak bulundu (sırasıyla, p=0,001 ve p=0,009). Mortaliteyi öngörmek için IVIG tedavisi öncesi 60 mg/dL üre değeri için duyarlılık %46,2 ve özgüllük ise %35,5 olduğu bulundu. Eğri altında kalan alan 0,647; %95 güven aralığı ise 0,518-0,776 olarak bulundu (p=0,029).Sonuç: Çalışmada, COVID-19 nedeniyle IVIG tedavisi alan hastalarda IVIG tedavisi öncesi üre değerlerinin mortalite için bir risk faktörü olduğu bulundu. Bu, COVID-19 için IVIG tedavisi verilen hastalarda üre değerlerinin yakından izlenmesi gerektiğini göstermesi açısından önemlidir. Ayrıca, COVID-19 hastalarında kaynaklar sınırlı olduğunda ve risk sınıflandırması gerektiği durumlarda, üre değerlerinin yardımcı olabileceğini göstermektedir.
Yazar isimleri: ['Emel ATAYIK', 'Gökhan AYTEKİN']
Yayın Yılı: 30 Ağustos 2022
Dergi ismi: Düzce Tıp Fakültesi Dergisi
Yayın sayfa url: https://dergipark.org.tr/tr/pub/dtfd/issue/69779/1066937
Yayın pdf linki: https://dergipark.org.tr/tr/download/article-file/2227864
