Makale Başlığı: Oksfendazol, oksiklozanid ve oksfendazol-oksiklozanid kombinasyonunun koyun ve keçilerde biyokimyasal ve hematolojik parametreler üzerine etkileri
Özet: Mevcut araştırmada sağlıklı koyun ve keçilere oral yolla oksfendazol, oksiklozanid ve oksfendazol-oksiklozanid kombinasyon uygulamasının, farklı zamanlarda biyokimyasal ve hematolojik parametreler üzerine etkisinin belirlenmesi amaçlandı. Çalışma çapraz dizaynda 6 adet sağlıklı dişi, 1-3 yaştaki İvesi koyun ve Alpin keçi üzerinde gerçekleştirildi. Koyun ve keçilere oral yolla 7.5 mg/kg oksfendazol, 15 mg/kg oksiklozanid ve oksfendazol-oksiklozanid (7.5 mg/kg-15 mg/kg) kombinasyonu uygulandı. Kan örnekleri ilaç uygulamalarından önce (0.saat, kontrol) ve sonraki 8., 24., 72. saat ile 7. günde alındı. Biyokimyasal parametrelerden albümin, alkalen fosfataz, alanin aminotransferaz, aspartat aminotransferaz, kolesterol, trigliserid, total protein, kan üre nitrojen, kreatinin değerleri otoanalizatör cihazında belirlendi. Hematolojik parametrelerden alyuvar sayısı, hemoglobin, hematokrit, ortalama korpüsküler hacim, ortalama korpüsküler hemoglobin, ortalama korpüsküler hemoglobin konsantrasyonu, akyuvar sayısı, lenfosit, monosit, % granülosit, % lenfosit, % monosit ve % eritrosit dağılım genişliği değerleri kan hücresi sayım cihazında ölçüldü. İlaç grupları ve zamana bağlı olarak hematolojik ve serum biyokimya parametrelerinde anlamlı bir fark bulunamadı. Bu sonuçlar koyun ve keçilere oral yolla, 7.5 mg/kg oksfendazol ve 15 mg/kg oksiklozanid tek veya kombine olarak uygulandığında hematolojik ve biyokimyasal parametrelerin fizyolojik sınırlarda olduğu ve klinik olarak anlamlı bir etkisinin olmadığını göstermektedir.
Yazar isimleri: ['Zeynep ÖZDEMİR KÜTAHYA', 'Sinan KANDIR', 'Çağrı AVCİ']
Yayın Yılı: 31 Ağustos 2022
Dergi ismi: Mehmet Akif Ersoy Üniversitesi Veteriner Fakültesi Dergisi
Yayın sayfa url: https://dergipark.org.tr/tr/pub/maeuvfd/issue/72437/1081957
Yayın pdf linki: https://dergipark.org.tr/tr/download/article-file/2286213
