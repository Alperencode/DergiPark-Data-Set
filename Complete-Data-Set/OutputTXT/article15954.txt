Makale Başlığı: Kavuzsuz yulaf genotiplerinde büyümenin doğrusal olmayan regresyon modelleri ve Zadoks büyüme skalası ile belirlenmesi
Özet: Kavuzsuz yulafın (Avena nuda L.) gıda endüstrisindeki artan popülerliği tarımının da değerini arttırmaktadır. Kavuzsuz yulaf tanesine yönelik artan talebe karşılık bu bitkinin yetiştiriciliği üzerine yapılan çalışmalar son derece sınırlıdır. Bu çalışma, kavuzsuz yulafın büyüme ve gelişmesinin doğrusal olmayan regresyon yöntemleri ile değerlendirilmesi amacıyla bölünmüş parseller deneme desenine uygun olarak üç tekerrür ile yürütülmüştür. Bu kapsamda iki yıl boyunca kurulan tarla denemelerinde dört kavuzsuz yulaf genotipinin tüm büyüme ve gelişme dönemleri boyunca haftalık olarak toplamda 211 adet örnekleme ile kuru madde birikimleri kaydedilmiştir. Elde edilen büyüme verilerinde eğri uydurma yöntemi uygulanmış; örnekleme haftaları ve Zadoks büyüme dönemleri iki ayrı zaman ölçütü olarak karşılaştırılmıştır. Analiz sonuçları kavuzsuz yulafta kardeşlenme döneminin son haftasının büyüme ve gelişme açısından kritik bir hafta olduğunu, kuru madde birikiminin ise gebeleşme döneminde zirveye ulaştığını göstermiştir. Zadoks büyüme dönemlerinin zaman ölçütü olarak kullanıldığı analizler, belirli zayıf yönleri olmasına rağmen bitki büyümesi ve çevresel faktörlerin etkisi üzerine özgün sonuçlar sağlamıştır. Logistic, Logistic Power ve Ratkowsky modelleri 0,99177 ile 0,94206 arasında değişen belirleme katsayıları ile kavuzsuz yulafta kuru madde birikimini en iyi açıklayan modeller olmuşlardır.
Yazar isimleri: ['Onur HOCAOĞLU', 'Mevlüt AKÇURA', 'Sait ÇERİ']
Yayın Yılı: 18 Ekim 2022
Dergi ismi: Türk Tarım ve Doğa Bilimleri Dergisi
Yayın sayfa url: https://dergipark.org.tr/tr/pub/turkjans/issue/73036/1125748
Yayın pdf linki: https://dergipark.org.tr/tr/download/article-file/2465453
