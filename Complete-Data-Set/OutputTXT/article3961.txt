Makale Başlığı: ÜNİVERSİTE GENÇLİĞİNİN TÜRKİYE’YE GELEN SURİYELİLERE YÖNELİK TUTUMLARININ İNCELENMESİ ÜZERİNE BİR ARAŞTIRMA (DİCLE ÜNİVERSİTESİ ÖRNEĞİ)
Özet: Göç olgusu, insanların umutlarını, beklentilerini kendileriyle birlikte başka ülkelere taşımanın, gelişen ve değişen durumlara göre geçici veya kalıcı olarak gidilen ülkelerde yaşamanın gerçekliğidir. 2010 yılında Arap halklarının demokrasi, özgürlük ve insan hakları taleplerinden ortaya çıkan, giderek büyüyüp Arap Baharı olarak adlandırılan bölgesel, toplumsal olaylar, Mısır, Tunus ve Libya’dan sonra 2011 yılında Suriye’ye sıçramıştır. Suriye’de 10 yıldan uzun süredir devam eden iç savaşın sonucu olarak İkinci Dünya Savaşından bu yana en büyük kitlesel göç hareketi gerçekleşmiştir. Sınır komşusu olmasının yanı sıra insani nedenlerden dolayı “açık kapı politikası” izleyen ve bu nedenle gelenlere kucak açan Türkiye bu göç olgusundan oldukça etkilenmiştir. Göç, doğasında barındırdığı sosyal ve kültürel uyumsuzluk potansiyeli nedeniyle yerel halkla sığınmacılar arasında birtakım sorunların yaşanmasına zemin oluşturmuştur. Araştırmanın alanı/evreni, Türkiye’ye gelen Suriyelilerin yoğun ilgi gösterdikleri illerden biri olan Diyarbakır’dır. Araştırma, yerel halkın dinamik bir unsuru olan üniversite gençliğinin, gelen Suriyelilerin geri dönüşlerine, sosyal ve ekonomik hayata etkilerinin ne olduğuna dair görüşlerinin alınarak, yaşanan sorunların tespitine ve giderilmesine yönelik önerilerin sunulmasını kapsamaktadır. Araştırmadan elde edilen verilerin analizinde, üniversite gençliğinin, gelen Suriyelilerin büyük çoğunluğunun ülkelerindeki olumsuz koşullar düzelse bile geri dönmeyeceklerine, Türkiye’nin ekonomik ve sosyal hayatına olumlu bir katkı sunmayacaklarına ilişkin kayda değer sonuçlara ulaşılmıştır.
Yazar isimleri: ['Mustafa BULUT', 'Şeyhmus DEMİR', 'Cemal AKÜZÜM', 'Ersin UYSAL']
Yayın Yılı: 28 Kasım 2022
Dergi ismi: Dicle Üniversitesi İktisadi ve İdari Bilimler Fakültesi Dergisi
Yayın sayfa url: https://dergipark.org.tr/tr/pub/duiibfd/issue/73541/1130150
Yayın pdf linki: https://dergipark.org.tr/tr/download/article-file/2483989
