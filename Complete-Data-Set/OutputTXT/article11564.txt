Makale Başlığı: Okul Öncesi Sınıflarında Oyun Zamanı: Öğretmen ve Çocuğun Başlattığı Etkileşimler Bağlamında Öğretmen Rolleri
Özet: Bu çalışmanın amacı, oyun zamanında öğretmen ve çocuğun başlattığı etkileşimler bağlamında öğretmenlerin rollerini incelemektir. Amaçlı örnekleme yöntemi ile belirlenen katılımcılar gönüllü sekiz öğretmenden oluşmaktadır. Çalışmada nitel araştırma yöntemlerinden durum çalışması deseni tercih edilmiştir. Araştırmanın veri toplama aracı, araştırmacı tarafından çalışmanın amacına göre oluşturulmuş gözlem kaydı formudur. Bu doğrultuda sekiz öğretmenin her birinin sınıfında üçer kez yapılan gözlemler yoluyla veriler toplanmıştır. Veri toplama süreci sonunda düzenlenen veriler, içerik analizi yoluyla analiz edilmiştir. Çalışma sonucunda, öğretmenlerin en çok çocuğa çalışmaları hakkında geri bildirim verdiği değerlendirme rolüne yöneldiği görülmektedir. Öğretmenlerin benimsemeyi tercih ettiği bir diğer rol ise oyunlarına kayıtsız kaldığı ilgisiz roldür. Öğretmenlerin anlaşmazlık durumlarında çözüm üretmeye yönelik destek verdiği arabulucu rolü bir diğer sık kullanılan rol kapsamındadır. Bu üç rol dışında öğretmenlerin etkileşimlerinde kullandığı yardım, rehberlik ve izin diğer roller kapsamında sıklıkla tercih edilmektedir. Çocuklar öğrenme merkezinde çalışmalarını yaparken etkinliği zenginleştirme gücü sağlayan tasarımcı rolünü öğretmenlerin nadiren kullandığı gözlenmiştir. Ayrıca çocuğun gelişimini değerlendirme ve planlama sürecini etkili hale getirmede öğretmenin kullanması beklenen ve programın açık şekilde vurguladığı gözlemci rolü de yeterince sınıflarda hayat bulamamıştır.
Yazar isimleri: ['Şerife Hülya KURT']
Yayın Yılı: 22 Ağustos 2022
Dergi ismi: Mersin Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/mersinefd/issue/71455/1114130
Yayın pdf linki: https://dergipark.org.tr/tr/download/article-file/2417399
