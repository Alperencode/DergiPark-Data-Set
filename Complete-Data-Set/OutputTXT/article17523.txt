Makale Başlığı: Öğretmene Yönelik Şiddet
Özet: Şiddet dediğimiz kavram, özellikle günümüzde kişisel, sosyal ve eğitsel alanlarda ciddi bir problem hâlini almış bulunmaktadır. Şiddetin kişilere ve kurumlara zarar verdiği açık bir olgudur. Bu noktadan bakıldığından, özellikle eğitim camiasına etkileri ve yankıları hatırı sayılır derecede büyük olmaktadır. Şiddet, yazılı, sözlü ve görsel basında özellikle adından sıkça söz ettirerek, ülke çapında üzücü olaylara sebep olan karanlık bir olgudur. Bu olguyu değerlendirirken eğitim alanına özellikle vurgu yapmakta fayda bulunmaktadır. Nitekim eğitim sistemi içerisinde ve özellikle okullarda şiddet olayları sıklıkla yaşanmakta ve hem bireylerin hem de kurumların işleyişinde ciddi aksaklıklara sebep olabilmektedir. Okullarda yaşanan şiddet olayları denildiğinde genellikle idareci ya da eğitimci tarafında öğrenciye yönelik ya da öğrencilerin arasında cereyan eden şiddet anlaşılmakta ve tek taraflı bir değerlendirme göze çarpmaktadır. Alanyazında da öğrenciye yönelik şiddet konusunda yapılan çalışmalar yoğunluk kazanırken, idarecilere ve öğretmenlere yönelik gerçekleştirilen şiddet eylemleri kendine hak ettiğinden daha az yer bulmaktadır. Eğitim sisteminin taşıyıcısı olan öğretmenler, gerek öğrenciler, gerek veliler ve gerekse meslektaşları tarafından şiddete maruz kalabilmektedir. Maruz kaldıkları bu şiddetin, hem bireysel hem de toplumsal bazda iş ve meslek hayatlarına hem de kişisel yaşantılarına bir takım etkileri olmaktadır. Bu nedenle bu çalışmanın amacı, öğretmenlere yönelik gerçekleştirilen şiddet davranışları, şiddete sebep olabilen risk faktörleri, şiddetin öğretmenler üzerindeki etkileri ile ilgili yapılan çalışmalardan elde edilen nitel ve nicel verilerden hareketle öğretmene şiddeti tüm yönleriyle tartışmak ve bu tartışmalar ışığında şiddete çözüm önerileri sunmaktır.
Yazar isimleri: ['Sefa BULUT']
Yayın Yılı: 30 Haziran 2022
Dergi ismi: Yaşam Becerileri Psikoloji Dergisi
Yayın sayfa url: https://dergipark.org.tr/tr/pub/ybpd/issue/70346/1113484
Yayın pdf linki: https://dergipark.org.tr/tr/download/article-file/2414859
