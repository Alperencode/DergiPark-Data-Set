Makale Başlığı: DAHÛRÎNEKE TESEWIFÎ LI SER QESÎDEYA “ÇELEBÎ” YA ŞÊX ŞEMSEDÎNÊ QUTBÊ EXLATÎ
Özet: Şêx Şemsedînê Qutbê Exlatî yek ji şêxên Xelwetî ên sedsala XIV-an e ku di dîroka kurdan a tesewifî de jî mutesewifekî giring e. Wî li bajarê Xelatê di tekya û hengahên vî bajarî de xizmetên îrşadê bi rê ve biriye ku ev bajar di wê serdemê de yek ji navendên giring ên tesewifî yên Mîrektiya Bedlîsê bû. Malbata Şêx Şemsedîn, bi eslê xwe ji Hemedanê ye ku ew der dikeve herêma berfireh a Cîbal/Kohistanê. Wê malbatê di dîrokê de maweyeke dirêj ji bo terîqeta Suhrewerdiyeyê xizmet kiriye û piştre derbasî hêla Xelatê bûye. Li Xelatê piştî ku întisabê terîqeta Xelwetiyeyê kirine vê carê jî li vê deverê bûne nûnerê vê terîqetê û ji bo belavbûna wê gelek hewl dane. Îcar ji vê malbatê Şêx Şemsedînê Qutbê Exlatî herçiqas di silsileya Xelwetî de xwedî cihekî giring bigire û di warê tesewufê de hin berhem nivîsîbin jî îroroj tenê dîwançeyeke wî ya biçûk maye. Naveroka helbestên wî yên tesewifî bêtir esas û usûlên wehdetê wucûd, seyrê sulûk, işqa îlahî, zuhd, tezkiyeya nefsê û mijarên bi vî rengî dihewîne. Di nav wan helbestên wî de qesîdeya wî ya bi paşserwaya “Çelebî” ji hevdeh beytan pêk hatiye ku ji aliyê ahenga mûzîkê û serwaya hundirî ve dewlemend e. Şair di vê qesîdeya xwe de ji ilmê belaxetê sûd wergirtiye û serî li hunerên wek luzumî mala yelzûm yan jî îltizamê daye û bi awayekî hostayane teknîkên onomatopoeia û alîterasyonê bi kar anîne. Wî esasên bingehîn ên tesewifî yên wekî teqwa, zikrên şevê, nimêja teheccudê, înziwa û xelwetê di vê helbesta xwe de xebitandine. Me di vê xebatê de ev qesîde ji aliyê dîrokî, dînî, mûsîqî û edebî ve rave kir û li gor rêbaza şiroveya modern şerha wê ya tesewifî kir. Armanca me bi vê nivîsarê ew e ku bi rêya şerha qesîdeya şairê girîng Şêx Şemsedînê Qutbê Exlatî tevkariyê li lîteratura şerhê bikin û herweha tevna tesewifî, edebî û dîrokî yên ku di kûrahiya helbesta kurdî ya klasîk de heyî derxin holê.
Yazar isimleri: ['Veysel BAŞÇI', 'Yakup AYKAÇ']
Yayın Yılı: 30 Kasım 2022
Dergi ismi: Kurdiname
Yayın sayfa url: https://dergipark.org.tr/tr/pub/kurdiname/issue/73595/1203719
Yayın pdf linki: https://dergipark.org.tr/tr/download/article-file/2769063
