Makale Başlığı: Bolu Abant İzzet Baysal Üniversitesi Nöroloji Kliniğinde Botulinum Toksin Uygulamaları Deneyimleri
Özet: Amaç: Bu çalışmanın amacı, nöroloji klinik uygulamalarında uzun zamandır önemli yer tutan Botulinum Nörotoksin tip A(BoNT-A)'nın hemifasiyal spazm(HS), blefarospazm(BS), servikal distoni, bruksizm, baş tremoru gibi hareket hastalıklarıyla; inme, multiple skleroz(MS), spinal travma, herediter spastik parapleji(HSP) ve serebral palsi gibi farklı spastisite çeşitlerinde ve kronik migrende, uygulamalarının klinikteki etkilerini değerlendirmektir. Gereç ve Yöntemler: Bu retrospektif çalışmada, Ocak 2019 – Aralık 2021 tarihleri arasında kliniğimizde izlenen, aynı nörolog tarafından BoNT-A tedavileri uygulanan ve takip edilen;HS, BS, spastisite, servikal distoni, bruksizm,baş tremoru ve oral medikal tedaviye dirençli kronik migrenli, yaşları 21-85 arası 79 hastanın tanı ve tedavisi, tedavi doz ve uygulama şekilleri ile BoNT-A'ya verilen yanıtlar, tedavide sık görülen yan etkiler, tedavi süresince yapılan hasta takipleri ve hastalar tarafından subjektif olarak değerlendirilen tedaviye yanıtları, betimleyici istatistikler kullanılarak raporlanmış ve literatür eşliğinde tartışılmıştır.Bulgular: Hastaların, tedaviye yanıtlarındaki düzelme ilaç enjeksiyonundan yaklaşık bir ay sonra kontrol muayeneye geldiklerinde belirttikleri şekilde değerlendirildi. Hastalar, subjektif olarak %60 ve üzeri düzelmeyi iyi, %59-40 arası düzelmeyi orta, %39 ve altı düzelmeyi kötü olarak ifade etti. Buna göre hastaların %78,94'ü subjektif olarak iyileşmeyi iyi, % 13,15'i orta ve % 7,89 i kötü olarak belirtti. Komplikasyon insidansı % 9,21 olmasına rağmen bu yan etkiler tüm hastalarda hafif ve geçici olup hiçbir hastanın tedaviyi bırakmasına neden olmadı.Sonuç: Sonuçlar literatürle uyumlu olarak anlamlıydı. Bu çalışma, BoNT-A tedavisinin HS, BS, Servikal distoni, inme sonrası spastisite, serebral palsi, bruksizm, baş tremoru ve kronik migren için etkili ve güvenli bir tedavi olduğu gerçeğini desteklemektedir.
Yazar isimleri: ['Canan AKÜNAL TÜREL']
Yayın Yılı: 20 Eylül 2022
Dergi ismi: Sağlık Bilimlerinde Değer
Yayın sayfa url: https://dergipark.org.tr/tr/pub/sabd/issue/72485/1052875
Yayın pdf linki: https://dergipark.org.tr/tr/download/article-file/2172759
