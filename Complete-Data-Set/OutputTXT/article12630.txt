Makale Başlığı: Türkiye’de E-Belediyecilik Uygulamaları Çerçevesinde İl Belediyelerinin Analizi
Özet: E-belediye ve e-devlet gibi dijital uygulamalar günümüz toplumunun hizmet anlayışlarını şekillendiren önemli araçlar olarak kabul görmektedir. Bu araçlar hem kamusal hizmet sunumunun asli unsuru olan kamu yönetimine, hem de hizmetin muhatabı olan vatandaşlara önemli kazanımlar sağlamaktadır. Belediyeyeler e-belediye uygulamalarıyla halkla olan yakın ilişkileri yanı sıra halkın beklenti ve taleplerine daha hızlı ve yerinde cevap verme fırsatı bulmaktadırlar. İletişim ve haberleşme alanında yaşanan gelişmeler bu fırsatın doğmasına yardımcı olmuştur. Belediyelerin web adresleri üzerinden online olarak sundukları kamusal hizmetlerin içerikleri her geçen gün bu doğrultuda zenginleşmektedir. Bu zenginleşmede hiç şüphesiz vatandaşın bu yöndeki beklentilerinin de önemli rolü olmaktadır. Hazırlanan bu çalışmayla Türkiye’de il düzeyinde e-belediyecilik uygulamalarıyla, yerel yönetimlerde demokratikleşme, hizmet sunumunda kalite ve verimlilik, bürokrasiyle mücadele, kaynakların ekonomik kullanılması, açıklık ve şeffaflık gibi pek çok konuda faydalı olduğu düşünülen e-belediyecilik anlayışının web siteleri üzerinden ne derece gerçekleştirilebildiğinin, Türkiye’de bulunan 81 il belediyesinin web siteleri üzerinden gerçekleştirilecek bir durum analiziyle ortaya konulması amaçlanmaktadır.Bu çerçevede, çalışmada öncelikle e-belediye ve e-devlet gibi dijital uygulamaların gerekliliği ve ortaya çıkış serüveni kavramsal açıdan ele alınmış, ardından Türkiye’de e-belediye uygulamaları örneklerine değinilmiş ve uygulama sürecinde karşılaşılan sorunlar üzerinde durulmuştur. Uygulama bölümünde ise nicel metodolojide gerçekleştirilmiş kesitsel, genel tarama modeline yer verilmiştir. Çalışmanın evreni Türkiye’deki tüm il belediyelerinin resmi internet sayfaları olarak belirlenirken, örneklem seçimine gidilmemiş ve 81 ilin tamamı üzerinden araştırma yürütülmüştür. Çalışmada veriler literatür taramasına bağlı olarak yazarlar tarafından hazırlanan form yardımıyla toplanmış ve SPSS programında analiz edilmiştir. Elde edilen bulgular belediyelerin web sayfalarına ilişkin genel bilgiler, e-belediyecilikle ilgili sunulan bilgiler ve belediyelerin e-belediyecilik uygulamalarının işlerliğine ilişkin bilgiler başlıkları altında derlenmiştir. Sonuç olarak il belediyelerinin e-belediyecilik konusunda gerekli özeni gösterdikleri yönde bir eğilime sahip oldukları sonucuna ulaşılmıştır. Bu sonucun büyük ve gelişmiş illerde daha yoğun, küçük ve gelişmekte olan illerde ise daha düşük oranda uygulamaya yansıdığı site analizlerinde gözlemlenmiştir.
Yazar isimleri: ['Ahmet GÜVEN']
Yayın Yılı: 30 Kasım 2022
Dergi ismi: Ordu Üniversitesi Sosyal Bilimler Enstitüsü Sosyal Bilimler Araştırmaları Dergisi
Yayın sayfa url: https://dergipark.org.tr/tr/pub/odusobiad/issue/73138/1108161
Yayın pdf linki: https://dergipark.org.tr/tr/download/article-file/2393442
