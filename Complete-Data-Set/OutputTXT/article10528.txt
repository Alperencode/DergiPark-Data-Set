Makale Başlığı: COVID-19 Geçiren Çocukların Klinik Özellikleri ile Vitamin-Mineral Takviye Ürün Kullanım Durumu
Özet: Çalışmamızda COVID-19 geçiren çocukların klinik özellikleri ile vitamin-mineral takviye ürün kullanım durumlarının değerlendirilmesi amaçlandı. Tanımlayıcı nitelikteki bu çalışma; 2020-2021 yılları arasında COVID-19 geçiren 0-18 yaş aralığındaki 186 çocuğu kapsamaktadır. Veriler, çevrimiçi ortamda hazırlanan 25 sorudan oluşan anket aracılığıyla çocukların ebeveynlerinden toplanmıştır. Çalışmaya 186 çocuğun ebeveyni katılmıştır. Çocukların 103’ü (%55) erkek, 83’ü (%45) kızdı. Çalışmaya katılan çocukların %66.8’i 10-15 yaş arasında idi. Hastalığın en sık aileden (%41.4) ikinci sıklıkta da arkadaş ve okuldan (%19.4) bulaştığı saptandı. Hastalığa yakalananlarda en sık görülen şikâyet %18.8 ile ateş, en az görülen şikayet ise %1.07 ile döküntü idi. En uzun süren şikayetleri ise tat ve koku kaybıydı. Hastaların %19.9’unda herhangi bir şikâyet olmadı. Hastalarda 15. günde, 30. günde ve 45. günde en sık devam eden semptom tat ve koku kaybı oldu. Bu süreçte hastaların %66.6’sının hastalık kaygısı, %16.6’sının hastane korkusu, %15.1’inin sağlık hizmetine ulaşmada zorluk yaşadığı belirlendi. Hastalık döneminde ebeveynlerin %68.2’si C vitamini, %52.1’i D vitamini, %27.4’ü çinko, %48.9’u bitkisel ürün desteği aldığını ve %18.8’i balık yağı kullandığını bildirdi. COVID-19 çocuklarda erişkinlere göre daha hafif seyirli olmakla birlikte uzun dönem komplikasyonları hala bilinmemektedir. Semptomatik tedaviye ek olarak vitamin ve diğer takviye gıdaların kullanımında da dikkatli olunması gerektiğinin unutulmaması son derece önemlidir.
Yazar isimleri: ['Ramazan DULKADİR', 'Ziynet YILMAZ', 'Emirkan YILDIZ', 'Buse TÜRKMEN', 'Yusuf Ziya ÖZGÜLTEKİN', 'Hale ALTUNER']
Yayın Yılı: 22 Ağustos 2022
Dergi ismi: Kırşehir Ahi Evran Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/ahievransaglik/issue/72248/1069065
Yayın pdf linki: https://dergipark.org.tr/tr/download/article-file/2236027
