Makale Başlığı: Fen Bilgisi Öğretmen Adaylarının Çevrim içi Öğrenme Ortamlarında Üç Etkileşim Türünde Öz Düzenleme Düzeylerinin Belirlenmesi
Özet: Bu çalışmada Instagram’ı kullanarak öz düzenleme süreçlerini destekleyen etkinliklerle öğretmen adaylarının üç etkileşim türünde (öğrenci-içerik etkileşimi, öğretmen-öğrenci etkileşimi, öğrenci-öğrenci etkileşimi) çevrim içi öz düzenleme düzeylerinin ve görüşlerinin belirlenmesi amaçlanmıştır. Bu amaçla öğretmen adayları fen öğretiminde kazandırılması hedeflenen becerilere ilişkin uygulamaları haftalık öğrenme içeriği olarak geliştirmişlerdir. Öğretmen adayları her hafta hazırladıkları öğrenme içeriğini Instagram’da paylaşmışlardır. Ayrıca, öğretim elemanı da her hafta ders içeriği, etkinlik hazırlama yönergeleri ve değerlendirme ölçütleri ile ilgili paylaşımlarda bulunmuştur. Araştırmada karma yöntem desenlerinden yakınsayan paralel desen kullanılmıştır. Araştırmanın çalışma grubunu Fen Bilgisi Öğretmenliği 2. sınıfta öğrenim gören ve "Fen Öğrenme ve Öğretim Yaklaşımları" dersini alan 26 öğretmen adayı oluşturmaktadır. Araştırmanın nicel bulgularına göre Instagram’ı kullanarak öz düzenleme süreçlerini destekleyen paylaşım yapan öğretmen adaylarında öğrenci-içerik, öğretmen-öğrenci ve öğrenci-öğrenci etkileşim düzeyleri yüksek bulunmuştur. Araştırmanın nitel bulgularına göre ise, öğretmen adaylarının öğretim elemanı ile iletişimlerinin açık, anlaşılır, bilgilendirici, öğretici ve etkili olduğu, bu iletişimin motivasyonlarının artmasına, ödev hazırlığına ve bilgiye erişimi kolaylaştırmaya katkı sağladığı ifade edilmiştir. Web 2.0 araçlarından Instagram’ı kullanarak öz düzenleme süreçlerini destekleyen paylaşımlar yapmanın öğretmen adaylarında öğrenci-içerik, öğretmen-öğrenci ve öğrenci-öğrenci etkileşimini desteklediği ortaya konulmuştur.
Yazar isimleri: []
Yayın Yılı: 29 Haziran 2022
Dergi ismi: Fen Bilimleri Öğretimi Dergisi
Yayın sayfa url: https://dergipark.org.tr/tr/pub/fbod/issue/70450/1134954
Yayın pdf linki: https://dergipark.org.tr/tr/download/article-file/2503979
