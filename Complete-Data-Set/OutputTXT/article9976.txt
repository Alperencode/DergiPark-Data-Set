Makale Başlığı: DADAĞLI (KAHRAMANMARAŞ) BÖLGESİNDE KARBONATLI KAYAÇLAR İLE İLİŞKİLİ EPİJENETİK Pb CEVHERLEŞMESİNİN ALTERASYON JEOKİMYASI
Özet: Alp-Himalaya Orojenik sistemi nedeni ile Türkiye’de önemli tektonik kuşaklar meydana gelmiştir. Bu kuşaklardan olan Toros Orojenik Kuşağı Kahramanmaraş bölgesinde Arabistan levhasının birimleri ile bir arada gözlenmektedir. Dadağlı (Kahramanmaraş) bölgesi Arabistan levhasının kenar kıvrım kuşağında yer alan önemli bir bölgedir. Bu bölgede Seydişehir formasyonuna ait birimler en yaşlı litolojiyi oluşturur. Bu birim üzerine ise açısal uyumsuzlukla Mesozoyik karbonatları gelmektedir. Dadağlı kuzeyinde mostra veren Mesozoyik yaşlı karbonatlarda da kurşun cevherleşmesi gözlenir. Karbonatlı kayaçların kırık ve çatlaklarında gelişen cevherleşme damar tipi ve epijenetik oluşumludur.  Galenit, sfalerit, barit, götit, pirit, serüzit, smitzonit ve gang olarak da kuvars parajenezi oluşturur. Cevher zonundaki örneklerde yapılan jeokimyasal analizlerde PbO maksimum % 60’a ulaşmaktadır. Cevher damarı civarındaki örneklerin saha ve mikroskop incelemesinde karbonatlaşma ve serisitleşme yaygın olarak gözlenir. Bölgedeki jeokimyasl değişimin ortaya konulması amacı ile de alterasyon jeokimyası çalışmaları yapılmıştır. Bu çalışmalarda kullanılmak üzere indeksler hesaplanmıştır. Cevher zonunda klorit-karbonatpirit indeksi (CCPI) değerleri; 57,02-93,24 (ortalama: 81,26), kimyasal bozunma indeks (CIA) değerleri; 4,57-81,92 (ortalama: 30,80) ve alterasyon indeksi (AI) değerleri ise 4,81-94,33 (ortalama: 45,06) arasındadır. CIA değerleri düşük ve orta dereceli ayrışma olduğunu gösterir. Alterasyon jeokimyası diyagramlarında ve mikroskop incelemelerinde yaygın alterasyon türlerinin karbonatlaşma ve serisitleşme olduğu belirlenmiştir.
Yazar isimleri: ['Yusuf URAS', 'Cihan YALÇIN']
Yayın Yılı: 3 Aralık 2022
Dergi ismi: Kahramanmaraş Sütçü İmam Üniversitesi Mühendislik Bilimleri Dergisi
Yayın sayfa url: http://jes.ksu.edu.tr/tr/pub/issue/73671/1161340
Yayın pdf linki: https://dergipark.org.tr/tr/download/article-file/2593698
