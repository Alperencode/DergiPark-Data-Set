Makale Başlığı: Türkiye’de rekreasyon ve rekreasyon yönetimi lisans eğitim programlarının karşılaştırmalı analizi
Özet: Türkiye yükseköğretiminde rekreasyon eğitimi, Spor Bilimleri Fakülteleri/Yüksekokulları bünyesinde rekreasyon ve Turizm Fakülteleri bünyesinde ise rekreasyon yönetimi isimleri ile iki farklı kurumsal çatı ve iki farklı disipliner yaklaşımla verilmektedir. 2000’li yıllardan itibaren her iki kurumsal çatı altında farklı isimde açılmaya başlanan bölüm sayısı, 2020-2021 öğretim yılı itibarı öğrenci kabul eden bölüm esasına göre toplam 49’a ulaşmıştır. Birbirinden farklı iki kurumsal çatı altında faaliyet gösteren rekreasyon ve rekreasyon yönetimi bölümlerinden mezun olan öğrencilerin her ikisi de rekreasyon uzmanı unvanını elde etmektedirler. Bu çalışmanın amacı, iki farklı kurumsal çatının aynı uzmanlığa hizmet eden öğretim programlarını karşılaştırarak, program çıktılarına dayalı olarak unvan becerileri arasındaki farkı ortaya koymaktır. Araştırmada tamsayım biçiminde, Türkiye’de lisans düzeyinde örgün öğretimde öğrenci kabul eden farklı üniversitelerdeki lisans düzeyinde 49 adet Rekreasyon ile Rekreasyon Yönetimi bölümlerini kapsamaktadır. Nitel araştırma deseni olan doküman incelemesi ile gerçekleştirilmiş çalışmada, söz konusu her iki isimdeki bölümlerin web sayfaları üzerinden ulaşılan öğretim programları kapsamında farklı becerilere hizmet eden dersler sekiz başlıkta gruplandırılmış ve nitel araştırma yöntemlerinden doküman analizi yöntemi ile gruplar arası dağılım farklarına ulaşılmıştır. Elde edilen verilere göre, aynı unvanı alan iki farklı başlıktaki öğretim programları arasında dersler baz alınarak, bilgi ve beceriyi etkileyen oldukça yüksek derecede farklılıklar olduğu saptanmıştır.
Yazar isimleri: ['Pınar TOKGÖZ', 'Bilgehan GÜLCAN']
Yayın Yılı: 30 Haziran 2022
Dergi ismi: Tourism and Recreation
Yayın sayfa url: https://dergipark.org.tr/tr/pub/tourismandrecreation/issue/70904/1130778
Yayın pdf linki: https://dergipark.org.tr/tr/download/article-file/2486571
