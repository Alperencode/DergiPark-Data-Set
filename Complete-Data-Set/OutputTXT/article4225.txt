Makale Başlığı: Rapor Edilmeyen Sızıntıların Yönetiminde Aktif Kaçak Kontrolünün Planlanması ve Sahada Uygulanması
Özet: Dağıtım sistemlerinde sızıntıların önemli bir kısmını yüzeye çıkmayan arızalar oluşturmaktadır. Bu çalışmada yüzeye çıkmayan arızaların yönetilmesi ve azaltılmasında aktif kaçak kontrolü metodolojisi önerilmiş ve sahada uygulanarak sonuçlar tartışılmıştır. Bu kapsamda Malatya ili merkez dağıtım sisteminde pilot uygulama gerçekleştirilmiştir. Bir idarede bu metodolojinin uygulanması ve sistemin işletmeye alınması için çeşitli veri tabanları geliştirilmiş ve yol haritaları önerilmiştir. Sahada yapılan çalışmalarda 3 pilot izole bölgede minimum gece debileri izlenmiş, potansiyel önlenebilir sızıntılar hesaplanmış ve akustik yöntemlerle yeri belirlenmiştir. Bu çalışmalar sonucunda 3 pilot bölgede toplam 38 adet yüzeye çıkmayan sızıntı noktası belirlenmiş, onarılmış ve bunun sonucunda 3 bölgede toplamda 35 l/s debi sisteme kazandırılmıştır. Bu debinin azaltılmasıyla sırasıyla 3023 m3/gün, 90720 m3/ay ve 1088640 m3/yıl hacim sisteme kazandırılmıştır. Aktif kaçak kontrolünün uygulanması ile önemli oranda su verimliliği sağlanmıştır. Özellikle terfili sistemlerde bu hacimlerin önlenmesi ile enerji tüketimleri de azaltılmış olacaktır. Sonuç olarak bu çalışmadan elde edilen çıktıların özellikle uygulayıcılar için önemli referans oluşturacağı düşünülmektedir. 
Yazar isimleri: ['Mahmut FIRAT']
Yayın Yılı: 30 Temmuz 2022
Dergi ismi: Doğal Afetler ve Çevre Dergisi
Yayın sayfa url: http://dacd.artvin.edu.tr/tr/pub/issue/71418/1052476
Yayın pdf linki: https://dergipark.org.tr/tr/download/article-file/2171329
