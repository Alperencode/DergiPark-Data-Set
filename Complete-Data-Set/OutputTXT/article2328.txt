Makale Başlığı: Farklı Gübreleme Uygulamalarının Tanelik Mısır Üzerine Etkileri
Özet: Bu çalışma farklı gübreleme ve lateral aralığı uygulamalarının tanelik mısır üzerine etkilerini belirlemek amacıyla, Çumra-Konya ekolojik koşullarında, 2020 yılında yürütülmüştür.Araştırma “tesadüf parselleri deneme desenine” göre üç tekerrürlü olarak yapılmıştır. Farklı gübreleme (G1; 50 kg da-1 kompoze taban gübresi, üstten 50 kg da-1 üre ve 25 kg da-1 MgS04, G2; 1.5 x G1, G3; 2 x G1, G4; G1+ SÇ (50 kg da-1 solucan gübresi çayı), G5; G1 + 32 kg da-1 üre + SÇ, G6; G1 + 65 kg da-1 üre + SÇ, G7; 65 kg da-1 üre, 400 g da-1 hümik asit ve 100 g da-1 ZnSO4, G8; G1 + 400 g da-1 hümik asit ve 100 g da-1 ZnSO4, G9; üstten 20 kg da-1 MKP, 65 kg da-1 üre ve 25 kg da-1 MgS04, G10; tabana 200 kg da-1 katı solucan gübresi, üste 400 g da-1 hümik asit ve 100 g da-1 ZnSO4) ve lateral aralığı (G1L; G1 + LA (0.7 m lateral aralığı), G6L; G6 + LA) uygulamaları tesadüfi olarak yerleştirilmiştir.Araştırmada elde edilen sonuçlara göre en yüksek yaprak sayısı, ilk koçan yüksekliği, bitki boyu, koçan tane sayısı, koçan uzunluğu ve koçan ağırlığı değerleri G2 uygulamasından elde edilmiştir. En yüksek sap çapı değerleri ise G2 ve G5 uygulamalarından elde edilmiştir. En yüksek koçan çapı, tane protein oranı ve bin tane ağırlığı değerleri G3 uygulamasından elde edilirken en yüksek hektolitre değeri ise G9 uygulamasından elde edilmiştir. En yüksek koçan tane ağırlığı değerleri ise G1L, G2 ve G3 uygulamalarından elde edilmiştir. En yüksek tane koçan oranı değerleri G3 ve G9 uygulamalarından elde edilirken en yüksek tane nemi değerleri G6L ve G7 uygulamalarından elde edilmiştir. En yüksek tane verimi değerleri ise G1L, G2, G3 ve G6L uygulamalarından elde edilmiştir. En yüksek tane verimi, daha az kimyasal gübre uygulaması ve en düşük tane nemi değerleri birlikte göz önünde bulundurularak değerlendirildiğinde G1L uygulamasının tavsiye edilebilir nitelikte olduğu görülmektedir. Deneme alanında karşılaşılan cüce ağustos böceği zararı araştırmanın sınırlılığını oluşturmuştur. Cüce ağustos böceği zararı olmadan araştırmanın tekrarı, farklı toprak bünyelerinde ve daha uzun yıllar araştırmanın yürütülmesi daha güvenilir sonuçlar için gereklidir.
Yazar isimleri: ['Muhammet KARAŞAHİN']
Yayın Yılı: 28 Haziran 2022
Dergi ismi: Bahri Dağdaş Bitkisel Araştırma Dergisi
Yayın sayfa url: https://dergipark.org.tr/tr/pub/bdbad/issue/70631/1088482
Yayın pdf linki: https://dergipark.org.tr/tr/download/article-file/2312332
