Makale Başlığı: COVID-19 Enfeksiyonunda Hematolojik ve Enflamatuvar Parametrelerin İncelenmesi
Özet: AMAÇ: COVID-19 enfeksiyonu olan bireylerde, hastalığın şiddetini belirlemek, risk faktörlerini analiz etmek ve hastalığın prognozunu takip etmek için hematolojik ve enflamatuvar parametreler önemlidir. Bu parametreler yaş ve cinsiyete bağlı olarak değişim gösterebilir. Çalışmamızda COVID-19 enfeksiyonu olan hastaların Nötrofil/Lenfosit oranı (NLO), C-Reaktif Protein (CRP), Ferritin, Laktat Dehidrogenaz (LDH), D-Dimer ve Sistemik immün enflamasyon indeksi (Sİİ) parametrelerinin yaş ve cinsiyete göre değişimini incelemeyi amaçladık.YÖNTEM: Mart 2019 ve Ağustos 2021 tarihleri arasında Lokman Hekim Üniversitesi Ankara Hastanesi'ne başvuran ve PCR testi pozitif olan toplam 322 servis hastası (Kadın: 180, Erkek: 142) çalışmaya dahil edildi. Hastalar yaşlarına göre beş gruba ayrıldı (1.grup: 1-17 yaş; 2.grup: 18-30 yaş; 3.grup: 31-45 yaş; 4.grup: 46-60 yaş; 5.grup: 61-92 yaş). Hastaların laboratuvar sonuçları ve demografik bulguları retrospektif olarak incelendi. Gruplarda WBC, NLO, CRP, Ferritin, LDH, D-Dimer, Sİİ değerleri incelendi.BULGULAR: Yaş grupları arasında NLO, CRP, Ferritin, LDH, D-Dimer parametreleri değerlendirildiğinde; 1. ve 2. grup karşılaştırıldığında D-dimer seviyesinde, 1. ve 3. grup karşılaştırıldığında LDH, WBC, CRP seviyelerinde, 1. ve 4. grup karşılaştırıldığında CRP seviyesinde, 1. ve 5. grup değerlendirildiğinde Ferritin, NLO, CRP seviyelerinde anlamlı fark görüldü (p<0.05). NLO, CRP, Ferritin, LDH, D-Dimer değerlerinin yaş ile korelasyonları incelendiğinde CRP, LDH ve Ferritin düzeyleri orta düzeyde korelasyon gösterirken (sırasıyla r=0.557, r=0.408, r=0.400); NLO, D-Dimer ve WBC değerlerinde korelasyon görülmedi. Cinsiyete göre değerlendirildiğinde enfeksiyonla ilişkili parametrelerin (CRP, NLO, WBC ve Ferritin) erkek hastalarda daha yüksek olduğu görüldü (p<0.05). Sİİ değerleri yaşa ve cinsiyete göre değerlendirildiğinde anlamlı fark görülmedi (p>0.05). SONUÇ: Enflamatuvar ve hematolojik belirteçler COVID-19 enfeksiyonlu hastalarda değişiklik gösterdiğinden enfeksiyonun takibinde WBC, NLO, CRP, Ferritin, LDH, D-Dimer parametreleri ile demografik verilerin birlikte değerlendirilmesinin faydalı olacağını düşünmekteyiz.
Yazar isimleri: ['Yasemin ATICI', 'Demet KAÇAROĞLU', 'Ayşegül YILMAZ', 'Fatih BAKIR', 'Dogan YUCEL', 'Metin YILDIRIMKAYA']
Yayın Yılı: 5 Eylül 2022
Dergi ismi: Avrasya Sağlık Bilimleri Dergisi
Yayın sayfa url: https://dergipark.org.tr/tr/pub/avrasyasbd/issue/72228/1062092
Yayın pdf linki: https://dergipark.org.tr/tr/download/article-file/2208939
