Makale Başlığı: Türkiye’de Akademik Erteleme Üzerine 2003-2021 Yılları Arasında Yapılan Lisansüstü Tezlerin Analizi
Özet: Bu çalışmanın amacı akademik erteleme üzerine Türkiye’de yayımlanmış lisansüstü tezlerin çeşitli değişkenler açısından durumunu değerlendirmeye yönelik analizini yapmaktır. Bu amaç doğrultusunda Ulusal Tez Merkezi’nde “akademik erteleme” ve İngilizcesi olan “academic procrastination” anahtar kelimeleri kullanılarak yapılan tarama sonucunda bulunan lisansüstü tezlerinin bir listesi çıkarılmıştır. Bu tezler arasından çalışma grubunu öğrencilerin oluşturduğu ve erişim izni bulunan tüm lisansüstü tezler araştırmaya dahil edilmiştir. Belirlenen ölçütler doğrultusunda 2003-2021 yılları arasında yayımlanan toplam 101 lisansüstü tez, betimsel içerik analizi yöntemine dayalı doküman analizi yapılarak incelenmiştir. Çalışmada incelenen tezler program türü, basıldığı yıl, araştırmanın yapıldığı üniversite, enstitü ve anabilim dalı, yazıldığı dil, araştırmacının cinsiyeti, araştırma deseni, örneklem belirleme yöntemi, örneklem büyüklüğü, veri toplanan bölge, öğrenim kademesi ve akademik ertelemeyi ölçmek için kullanan veri toplama aracı değişkenlerine göre dağılımı incelenmiştir. Çalışma sonucunda incelenen tezlerin ağırlıklı olarak yüksek lisans programında (%86.14), 2019 yılında (%15.84), Gazi Üniversitesinde (%5.94), Eğitim Bilimleri Enstitüsünde (%56,44), Eğitim Bilimleri Anabilim Dalında (%53,47), Türkçe dilinde (%92,08), kadın araştırmacılar tarafından (%59,41), tarama desenine dayalı (%94,06), seçkisiz örnekleme yöntemi kullanılarak (% 59,41), 400-499 arasında örneklem büyüklüğü ile (%22,77), İç Anadolu Bölgesinde (28.71%), lisans öğrencileri ile (%53,46) ve Çakıcı (2003) tarafından geliştirilen Akademik Erteleme Ölçeği (%56,43) kullanılarak yapıldığı tespit edilmiştir.
Yazar isimleri: ['Cansel KADIOĞLU AKBULUT']
Yayın Yılı: 13 Ekim 2022
Dergi ismi: Bartın Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/buefad/issue/72980/1094919
Yayın pdf linki: https://dergipark.org.tr/tr/download/article-file/2338661
