Makale Başlığı: Bir Yörede Sualtı Dalış Turizminin Değerlendirilmesi: Eskişehir Sakaryabaşı Bölgesi Örneği
Özet: Araştırmanın amacı, bir dalış bölgesinin olumlu, olumsuz yönlerinin, yeme içme, konaklama ve ulaşım olanaklarının sualtı dalış turizmi açısından değerlendirilmesidir. Bu amaçla araştırmada Eskişehir, Çifteler ilçesi Sakaryabaşı bölgesi değerlendirilmiştir. Araştırma doğrultusunda nitel araştırma yöntemlerinden biri olan yapılandırılmış görüşme Sakaryabaşı dalış bölgesinde dalış yapmış dört profesyonel dalıcıyla gerçekleştirilmiştir. Elde edilen veriler içerik analizi yöntemiyle kodlamalar ve temalar oluşturularak gerçekleştirilmiştir. Araştırma sonucunda Sakaryabaşı dalış bölgesinin olumlu özelliklerinin olumsuz özelliklerine kıyasla oldukça baskın olduğu tespit edilmiştir. Dalış bölgesinin olumlu özellikleri su altı manzara çeşitliliği, su sıcaklığı, farklı deneyim, görünürlük, canlı çeşitliliği, güvenli dalış, yıl boyu dalışa uygunluk, ekonomik uygunluk olarak sıralanırken; olumsuz özelliği ise kısıtlı bir bölge olması şeklinde belirlenmiştir. Sakaryabaşı bölgesindeki konaklama olanaklarına ilişkin katılımcılar arasında görüş ayrılığı bulunmaktadır. Kimi katılımcı Çifteler’deki konaklama olanaklarının kısıtlılığından dolayı Eskişehir’de konaklamanın tercih edildiğini söylerken kimisi Çifteler’de konaklama olanaklarının yeterli olduğundan bahsetmektedir. Bölgeye ulaşımın oldukça rahat olduğu; fakat ekipmanları ile gelenler için dalış noktaları arasında ekipmanları taşımanın zor olduğu belirtilmiştir. Yeme içme olanakları değerlendirildiğinde katılımcıların gerek Sakaryabaşı dalış bölgesinden gerekse Çifteler ilçesinden memnun oldukları görülmüştür.
Yazar isimleri: ['Gizem CESUR', 'İpek CAN', 'Emre Ozan AKSÖZ']
Yayın Yılı: 7 Haziran 2022
Dergi ismi: Uluslararası Global Turizm Araştırmaları Dergisi
Yayın sayfa url: https://dergipark.org.tr/tr/pub/ijgtr/issue/70189/1122635
Yayın pdf linki: https://dergipark.org.tr/tr/download/article-file/2452846
