Makale Başlığı: Öğrencilerin Sözlü Tarih Yöntemine İlişkin Görüşleri: Van Düğünleri Örneği
Özet: Bu araştırmada, Van’da düğünler konulu sözlü tarih uygulamasının, öğrencilere sağladığı katkıların ortaya çıkarılması amaçlanmıştır. Araştırma, nitel çalışma kapsamında yer alan durum çalışması (case study) deseninde gerçekleştirilmiş ve çalışmada amaçlı örneklem kapsamında kolay ulaşılabilir durum örneklemesi kullanılmıştır. Öğrencilerden, Van düğün geleneklerine ilişkin gönüllü katılımcılarla görüşme yapmaları istenmiş, öğrenciler yaşları 50 ve üzeri olan aile üyelerinden 60 kişiyle görüşme yapmıştır. Öğrenciler katılımcı beyanları doğrultusunda rapor hazırlamış, etkinliğe katılanlara ve etkinliğe katılmayıp takip edenlere yönelik görüşmeler de yapılmıştır. Veri toplama araçları olarak yarı yapılandırılmış görüşme ve odak grup görüşmesi gibi yönteme uygun araştırma teknikleri kullanılmıştır. Çalışmada sözlü tarih çalışmasının öğrencilere sağladığı katkılara ilişkin bulgular, odak grup görüşmesinden ve etkinliği takip eden öğrencilerle gerçekleştirilen mülakatlardan elde edilmiştir. Elde edilen veriler, içerik analizine tabi tutulmuştur. Bu araştırmayla sözlü tarihin klasik ders işleme yöntem ve teknikleriyle kıyaslandığında öğrenci merkezli olduğu, ezberden ziyade yorum gerektirdiği için sıkıcı olmadığı ve tarihe duyulan merakı geliştiren bir yöntem olduğu ortaya çıkmıştır. Araştırma yapmayı gerektiren, eleştirel düşünmeyi geliştiren ve tarihte sıradan insanların yer aldığını gösteren bir yöntem olduğu belirlenmiştir. Bunun yanı sıra sözlü tarihin öğrencinin tarihsel olayları kendi deneyimi ve bakış açısıyla değerlendirmesini sağladığı, teknoloji kullanmayı gerektirdiği ve etkinlik temelli bir yöntem olduğu da anlaşılmıştır. Sözlü tarihin ders içi katkılarının ise araştırmacı kimliği kazanma, tarihe olan merakın artması, tarih bilinci kazandırma ve tarihi gerçeklerin farkına varma olduğu belirlenmiştir. Ders dışı katkıları yönüyle de sosyalleşmeyi sağlama, empati becerisini geliştirme, nezaketli, sabırlı olma ve büyüklerle diyalog kurabilme becerilerini geliştirme olduğu da anlaşılmıştır. Ayrıca, sözlü tarihin birçok alanda yapılabilen ve konu sınırlaması olmayan bir yöntem olması nedeniyle farklı yönlerinin olduğu, öğrencilere bir bilim adamı veya tarihçi bilinci kazandırdığı sonucu da ortaya çıkmıştır.
Yazar isimleri: ['Rüstem ÇURKU', 'Aydın GÜVEN']
Yayın Yılı: 30 Haziran 2022
Dergi ismi: Uluslararası Sosyal Bilgilerde Yeni Yaklaşımlar Dergisi
Yayın sayfa url: https://dergipark.org.tr/tr/pub/sbyy/issue/70415/1034407
Yayın pdf linki: https://dergipark.org.tr/tr/download/article-file/2122923
