Makale Başlığı: Obstrüktif uyku apne sendromu tanılı hastalarımızda COVID-19 prevelansı ve hastalığın klinik seyri
Özet: Amaç: Bu çalışmada polisomnografik olarak obstrüktif uyku apne sendromu (OUAS) tanısı konulan hastalarımızdan SARS-CoV-2’ ye bağlı yeni koronovirüs hastalığı (COVID-19) geçirenlerin, demografik ve polisomnografik özelliklerini incelemeyi, uyku apne sendromunun COVID-19 için risk faktörü oluşturma durumunu değerlendirmeyi amaçladık. Yöntem: Çalışmada 2018-2019 yıllları içinde polisomnografi ile OUAS tanısı konulan 287 hastanın, Tele-tıp yöntemi ile izinleri alınarak dosyalarına ulaşıldı. Bu hastaların demografik özellikleri, polisomnografik parametreleri, ek hastalık ve obezite varlığı, COVID-19 pozitif ise hastalık nedeni ile hastaneye yatış oranları istatistiksel olarak değerlendirildi.  Bulgular: Otuz iki (%11.1) hastanın COVID-19 polimeraz zincir reaksiyonu (PCR) testi pozitifti. COVID-19 geçiren OUAS hastalarının yaş ortalaması 50.4±10.9’dı. Olguların %78’i erkekti, %71.9’unun vücut kitle indeksi 30’un üzerindeydi. COVID-19 olan ve olmayan OUAS’lı hastalarda en sık görülen ek hastalık hipertansiyondu. COVID-19 geçiren 32 hastanın 18’inin ağır dereceli OUAS’ı vardı. Uykuda solunum parametreleri değerlendirildiğinde COVID-19 geçirenler ile geçirmeyenler arasında apne hipopne indeksi, oksijen desaturasyon indeksi, ortalama ve minumum oksijen saturasyonları arasında istatistiksel olarak fark yoktu. COVID-19 geçiren beş olgu hospitalize edilmiş, bir olgunun yoğun bakım ihtiyacı olmuştu. Sonuç: OUAS’ın şiddetli COVID-19 hastalığı ile ilişkili olan majör komorbiditeler ile kuvvetli ilişkisi bulunmakla birlikte hastalığa eşlik eden hipoksi, uyku süresinin azalması ile immünite zayıflaması ve sitokin fırtınasına olan etkisi OUAS’ın bu komorbiditelerden bağımsız olarak da şiddetli COVID-19 için bir risk faktörü olabileceğini düşündürmektedir.
Yazar isimleri: ['Sinem BERİK SAFÇİ', 'Pelin PINAR DENİZ']
Yayın Yılı: 31 Ağustos 2022
Dergi ismi: Mersin Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/mersinsbd/issue/71427/1022167
Yayın pdf linki: https://dergipark.org.tr/tr/download/article-file/2075772
