Makale Başlığı: Bir Film (Life Overtakes Me), Sığınmacı Çocuklar ve Vazgeçilmiş Bedenler: Vazgeçme/Terketme Sendromu ya da Gizli Yaralar
Özet: Sinemasal metinlerin sığınmacı çocukların ruh sağlığı üzerine ne söylediği sorusundan hareket eden bu çalışma, politik kararların ve uygulanan pratiklerin bireyselde yarattığı tahribatın boyutlarıyla ilgilenmekte; bunu da belgesel anlatıları üzerinden düşünmektedir. Belgesel sineması evrenseli içerisinden amaçlı örnekleme tekniği ile güncelliği, odağına sığınmacı çocukları ve onların ruhsal hastalıklarını konu alması ve bilinmeyene yönelik farkındalık yaratma çabası dolayısıyla Life Overtakes Me (Hayatın Tutsakları, John Haptas ve Kristine Samuelson, 2019), inceleme nesnesi olarak seçilmiştir. Film dolayımıyla görünür kılınan ve bedeni ele geçiren vazgeçme/terketme sendromu, mikro kozmosta mülteci olmanın travması ve bu travmanın çocuklar üzerindeki etkileri hakkında konuşmak için elverişli bir zemin sunmaktadır. Life Overtakes Me aracılığıyla göçün aileler ve çocuklar üzerinde sadece fiziksel değil aynı zamanda ruhsal ve biyolojik çözülmeler yarattığını ortaya koymayı ve bilinmeyen bir hastalığın bilinen sonuçlarını görünür kılmayı amaçlayan çalışma, üç düzey üzerinden kurgulanmıştır: İlk düzeyde göç kavramı, mülteci yazını ve mülteci çocukların ruh sağlığı üzerine literatür gözden geçirilmiştir. Son iki düzeyde çalışma, vazgeçme/terketme sendromunu tanımlamış ve Life Overtakes Me adlı belgesel filmi analiz etmiştir. Çözümleme, film anlatısı ve yönetmenlerin film anlatısına dair kavrayışları arasında metinlerarası analiz yapılarak gerçekleştirilmiştir. Genel cepheden açığa çıkan sonuç, çocukların kendi ülkelerinde yaşadıkları taciz/travmalar ve sığındıkları ülkeye alıştıktan sonra tekrar geri dönme korkusuyla tetiklenen bu hastalık/rahatsızlığın, siyasi mülteci tanımında yaşanan daralmaya paralel arttığı yönündedir. Son on yılda çocuk sığınmacı sayısında yaşanan artış dikkate alındığında, Life Overtakes Me dolayımıyla ortaya koyulan bulguların önemli olduğu düşünülmektedir.
Yazar isimleri: ['Hacer AKER']
Yayın Yılı: 15 Aralık 2022
Dergi ismi: Kent Akademisi
Yayın sayfa url: https://dergipark.org.tr/tr/pub/kent/issue/70491/1048310
Yayın pdf linki: https://dergipark.org.tr/tr/download/article-file/2159080
