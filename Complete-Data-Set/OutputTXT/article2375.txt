Makale Başlığı: Formaldehitin Sıçan Testislerine Zararı Üzerine Üzüm Çekirdeği Ekstraktının (Vitis Vinifera) Koruyucu Etkisi
Özet: Amaç: Bu çalışmanın amacı formaldehitin testis dokusu üzerine olan toksik etkileri ve oluşan bu toksik etkilere karşı üzüm çekirdeği ekstraktının koruyucu etkisini biyokimyasal ve histopatolojik düzeylerde araştırmaktır. Gereç ve Yöntem: Bu araştırma için toplam 21 adet Wistar-Albino cinsi erkek sıçan kullanıldı. Rastgele olarak yedişerli üç gruba ayrıldı. Grup I’deki sıçanlar kontrol grubu olarak belirlendi. Grup II’deki sıçanlara gün aşırı olarak formaldehit intraperitonel olarak enjekte edildi. Grup III’deki sıçanlara ise gün aşırı formaldehit enjeksiyonu ile birlikte her gün intragastrik olarak üzüm çekirdeği ekstraktı uygulandı. 30 günlük deney süresi sonunda tüm sıçanlar kanları alındıktan sonra dekapitasyon yöntemi ile öldürüldü ve testisleri diseke edilerek diğer dokulardan ayrıldı. Alınan testis dokularının bir kısmı süperoksitdismutaz (SOD), total antioksidantstatus (TAS), testosteron ve malondialdehit (MDA) seviyelerinin analizi için ayrıldı. Diğer kısımları ise histopatolojik çalışmada kullanılmak üzere ayrıldı. Bulgular: Formaldehit uygulanan sıçanlara ait SOD ve TAS değerlerine bakıldığında; kontrol grubu ve üzüm çekirdeği ekstraktı ile tedavi edilen gruba göre istatistiksel olarak anlamlı bir şekilde azalmadığı görüldü. Testosteron düzeyleri incelendiğinde ise üzüm çekirdeği ekstraktı uygulanan grubun kontrol grubuna göre istatistiksel olarak anlamlı bir şekilde arttığı saptandı. Ayrıca formaldehit maruziyeti sonrası intersitisyel ödemin ve seminifer tübül lümenlerindeki genişlemenin azaldığı, seminifer tübül içindeki germ hücre sayısının normale yakın olduğu tespit edildi. Sonuç: Formaldehitin testis dokusunda zararlı etkiler oluşturduğu ve üzüm çekirdeği ekstraktının bu etkilere koruyucu etki gösterdiği belirlendi.
Yazar isimleri: ['Gülşah AŞIK UYSAL', 'Mehmet CAN', 'Emrah ÖZCAN']
Yayın Yılı: 4 Ekim 2022
Dergi ismi: Balıkesir Sağlık Bilimleri Dergisi
Yayın sayfa url: https://dergipark.org.tr/tr/pub/balikesirsbd/issue/72912/1067371
Yayın pdf linki: https://dergipark.org.tr/tr/download/article-file/2229483
