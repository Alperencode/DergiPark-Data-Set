Makale Başlığı: COVID-19 Pandemi Sürecinde Fiziksel Aktivite Düzeyi, Psikolojik Sağlamlık ve Koronavirüs Anksiyetesi Arasındaki İlişki
Özet: Dünya Sağlık Örgütü tarafından pandemi olarak ilan edilen COVID-19 hastalığı ile birlikte insan hayatında önemli değişiklikler olmuştur. Bu çalışmanın amacı; COVID-19 pandemi döneminde yetişkin bireylerde fiziksel aktivite, psikolojik sağlamlık ve koronavirüs anksiyetesi düzeylerini tespit ederek aralarındaki ilişkiyi ortaya koymaktır. Çalışmaya 18-66 yaş aralığında toplam 322 (213 kadın, 109 erkek) gönüllü birey katılmıştır. Çalışmaya katılanların fiziksel aktivite düzeyini belirlemek için “Uluslararası Fiziksel Aktivite Kısa Formu”, psikolojik sağlamlık durumunu belirlemek için “Psikolojik Sağlamlık Ölçeği Kısa Formu” ve anksiyete durumunu belirlemek için “Koronavirüs Anksiyete Ölçeği” kullanılmıştır. Verilerin analizinde Tek Yönlü Varyans Analizi, Bağımsız T Testi ve Pearson korelasyon kullanılmış olup, anlamlılık p<0,05 olarak sınanmıştır. Araştırmadan elde edilen sonuçlara göre; COVID-19 pandemi sürecinde katılımcıların %92’sinin fiziksel aktivite düzeyinin düşük ve yetersiz olduğu bulunmuştur. Fiziksel aktivite düzeyi ile psikolojik sağlamlık arasında pozitif anlamlı korelasyon bulunurken, psikolojik sağlamlık ve koronavirüs anksiyetesi arasında negatif anlamlı korelasyon bulunmuştur (p<0,05). Ayrıca cinsiyetler arası farka bakıldığında, erkeklerin kadınlara göre fiziksel aktivite ve psikolojik sağlamlık düzeylerinin anlamlı olarak daha yüksek olduğu görülürken (p<0,05), koronavirüs anksiyetesi düzeylerinin ise daha düşük olduğu bulunmuştur (p<0,05). Sonuç olarak, COVID-19 pandemi sürecinde yetişkin bireylerin fiziksel aktivite düzeylerinin yetersiz olduğu ve bu yetersiz fiziksel aktivite düzeyinin psikolojik sağlamlığı azaltabileceği söylenebilir.
Yazar isimleri: ['Merve GEZEN BÖLÜKBAŞ', 'Barkın KIRAK', 'Şerife VATANSEVER']
Yayın Yılı: 29 Haziran 2022
Dergi ismi: Türkiye Spor Bilimleri Dergisi
Yayın sayfa url: https://dergipark.org.tr/tr/pub/tusbid/issue/70764/1107700
Yayın pdf linki: https://dergipark.org.tr/tr/download/article-file/2391525
