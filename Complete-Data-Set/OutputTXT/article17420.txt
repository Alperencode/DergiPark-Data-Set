Makale Başlığı: Bulanık Bütünleşik Çok Ölçütlü Karar Verme Modeli ile Arsa Seçimi
Özet: İnşaat projelerinin yüksek yatırım maliyetleri, kullanılan kaynakların sınırlı oluşu, sektörün rekabetçi ve dinamik yapısı sebebiyle şirketlerin kârlılığını koruyabilmesi adına inşaat sektöründe stratejik kararlar verilmesi gerekmektedir. İnşaat şirketleri yatırımlarını yaparken başarılı bir proje yönetimi sürecinin gerçekleştirilebilmesi için projeye özgü kıstaslara göre alternatif yerler arasından en uygun seçimi yapmak durumundadır. Gerçek hayat problemlerinde çoğunlukla belirsizlik altında karar verildiğinden kesin ifadeler kullanılması karar verme sürecini zorlaştırmaktadır. Böyle problemlerin çözümü için dilsel ifadelerin kullanıldığı Bulanık Çok Ölçütlü Karar Verme (Bulanık ÇÖKV) teknikleri elverişli olmaktadır.  Bu çalışmada Ankara’da faaliyet gösteren bir inşaat şirketinin yeni inşa edilecek konut projesi için en uygun arsanın seçilmesi amaçlanmıştır. En uygun çözümün belirlenmesi için şehir içinde bulunan alternatif 5 adet arsa yapılan literatür araştırması ve karar vericilerin görüşleri doğrultusunda belirlenen 8 ölçüte göre değerlendirilmiştir.  Bu çalışmada, belirsizliği Tip-1 bulanık küme teorisi kapsamında ele alan bütünleşik bir model geliştirilmiş olup değerlendirme ölçütlerinin önem ağırlıklarının belirlenmesinde Bulanık AHP (Bulanık Analitik Hiyerarşi Süreci) yöntemi, değerlendirme ölçütlerine göre en uygun alternatife karar verilmesinde ise Bulanık EDAS (Bulanık Ortalama Çözüm Uzaklığına Göre Değerlendirme) yöntemi kullanılmıştır. Değerlendirme sonucunda en yüksek ağırlığa sahip olan ölçüt altyapı olmuştur. İnşaat firmasının Gölbaşı ilçesinde bulunan arsa yerine yatırım yapması önerilmiştir.  Önerilen bütünleşik modelin etkililiği yapılan uygulama ile gösterilmiş olup bu çalışma ile şirketin doğru bir yatırım yapmasına katkı sağlanmıştır.
Yazar isimleri: ['Şura TOPTANCI', 'Ezgi AKTAŞ POTUR']
Yayın Yılı: 30 Aralık 2021
Dergi ismi: Veri Bilimi
Yayın sayfa url: https://dergipark.org.tr/tr/pub/veri/issue/67424/970991
Yayın pdf linki: https://dergipark.org.tr/tr/download/article-file/1879064
