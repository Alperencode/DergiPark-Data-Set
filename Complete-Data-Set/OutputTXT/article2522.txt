Makale Başlığı: Türkiye ve Katar’ın Orman Ürünleri Ticareti Üzerine Bir Değerlendirme
Özet: Ekonomik zenginliği ile Katar, dış ticarette Orta Doğu’nun en önemli ülkeleri arasında yer alır. 2017 yılında bölge ülkelerinden Suudi Arabistan, Birleşik Arap Emirlikleri, Bahreyn ve Mısır Katar’a bazı ambargolar uygulamaya başlamış ve bu dönemde Katar diplomatik ve siyasi hayatta yalnız bırakılmıştır. Bu ambargolar sırasında Türkiye’nin Katar’ın yanında tavır sergilemesi, son 20 yıl içinde güçlenen Katar ile Türkiye ilişkisini pekiştirmiştir. Bu çalışmanın amacı Türkiye ile Katar’ın her geçen gün güçlenen ekonomik ve siyasi ilişkisinin orman ürünleri ticaretini nasıl etkilediğini incelemektir. Orman varlığına sahip olmayan Katar, ekonomik zenginliği ile kısmen hammadde, çoğunlukla da mamul ve yarı mamul ithalatına da meyillidir. Mevcut literatür ve güncel istatistiklerin incelenip yorumlanması ile gerçekleştirilen bu çalışma sonucunda, 2017 Körfez Krizi’nin Türkiye’nin Katar’a yönelik toplam genel ihracatında ortalama %44’lük bir artışa etki ettiği görülür. Genel ihracat kategorisindeki bu artışın orman ürünleri sanayine yansımasına bakıldığında ise mobilya hariç, mantar ve ahşap eşya kategorisinde %211’lik, ağaç ve ahşap eşya kategorisinde %353, mobilya kategorisinde ise %108’lik bir artışa neden olduğu görülmektedir. 2017 Körfez Krizi koşullarının Katar ile olan işlenmiş ve mamul düzeydeki katma değeri yüksek mobilya ihracatı kategorisinde artışa neden olduğu gözlenmiştir. Mevcut krizin sona erdiği şu günlerden sonra ise ihracattaki artışın, siyasi otoritenin Katar ile ilişkilerinin seyrine bağlı olmak kaydıyla, artarak devam edeceği tahmin edilebilir.
Yazar isimleri: ['Hüseyin ÇALIŞKAN', 'Sezgin ÖZDEN']
Yayın Yılı: 15 Aralık 2022
Dergi ismi: Bartın Orman Fakültesi Dergisi
Yayın sayfa url: https://dergipark.org.tr/tr/pub/barofd/issue/72573/1098912
Yayın pdf linki: https://dergipark.org.tr/tr/download/article-file/2355124
