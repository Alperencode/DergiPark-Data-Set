Makale Başlığı: Öz-Şefkat Odaklı Yazma Uygulamaları: Sistematik Derleme
Özet: Mevcut sistematik derleme çalışmasında son yıllarda psikoloji alanyazınında ilgi görmeye başlayan öz-şefkat kavramı ile duyguları yazılı olarak ifade etme temeline dayanan Yazılı Duygusal Dışavurum Paradigmasını birleştiren bir yöntem olan ‘öz-şefkat odaklı yazma’ müdahalelerini incelemeye odaklanılmıştır. Bu amaçla ScienceDirect, PsycINFO, Web of Science, PubMed, EbscoHost ve DergiPark veri tabanları çeşitli anahtar kelimelerle taranmıştır. Araştırmanın dahil etme ve dışlama kriterleri göz önünde bulundurularak amaca uygun olduğu belirlenen 31 çalışma örneklem özellikleri, yöntemi ve sonuçları bakımından incelenmiştir. İncelenen araştırmalarda örneklemin genellikle üniversite öğrencilerinden oluştuğu ve kadın ağırlıklı olduğu, sonuçların aktif müdahale içeren gruplarla kıyaslandığı, gruplara seçkisiz atama yapıldığı ve tekrarlı ölçümlerin alındığı görülmüştür. Araştırmalarda öz-şefkat odaklı yazmanın psikolojik (depresyon, olumlu/olumsuz duygulanım), beden ilişkili (beden memnuniyeti, beden imajı) ve fiziksel (ağrı) değişkenler üzerinde olumlu değişimler sağladığı belirlenmiştir. İncelenen araştırmalarda öz-şefkat odaklı yazmanın genellikle diğer yazma gruplarına (geleneksel yazma, benlik saygısı temelli yazma) kıyasla daha güçlü olumlu sonuçlar yaratma eğiliminde olduğu görülmüştür. Ayrıca izlem değerlendirmesi yapan araştırmalarda meydana gelen olumlu değişimlerin kısmen devam etme eğiliminde olduğu görülmüştür. Elde edilen sonuçlar öz-şefkat odaklı yazmanın umut veren bir yöntem olduğunu göstermektedir.
Yazar isimleri: ['Burcu Ebru AYDOĞDU', 'Gülay DİRİK']
Yayın Yılı: 27 Aralık 2022
Dergi ismi: Psikiyatride Güncel Yaklaşımlar
Yayın sayfa url: https://dergipark.org.tr/tr/pub/pgy/issue/68249/1077952
Yayın pdf linki: https://dergipark.org.tr/tr/download/article-file/2270773
