Makale Başlığı: Manevi Danışmanlık Açısından Duha Suresinin Psikolojik Analizi
Özet: Bu makale, Duha Suresinin bireyler için olan manevi önemini irdeleyerek surenin manevi danışmanlık açısından anlam ve önemini tartışmayı amaçlamaktadır. Çalışma, konu ile ilgili kaynaklardan yararlanılarak hazırlanan teorik bir çalışmadır. Bu bağlamda, Hz. Muhammed’in peygamberlik öncesi ve sonrasında yaşadığı sıkıntılar karşısında Allah’ın suredeki ona yönelik manevi desteğine değinilmektedir. Ayrıca, suredeki peygambere yönelik “yetimken barındırılması,” “yalnız bırakılmadığı,” “ihtiyaçlı iken nimetler verildiği” ifadeleri ve “daha iyi şartlara kavuşacağı” müjdesi, “umut” kavramı ile de ilişkili olarak bireye manevi destek noktaları şeklinde değerlendirilebilir.  Peygamberimize sağlanan bu manevi destek noktaları Duha suresinde şöylece belirtilmiştir: Allah, “Rabbin seni terketmedi ve sana darılmadı” (Duha: 3). “Nitekim seni yetim bulup barınmanı sağlamadı mı? Şaşkın bir haldeyken seni doğru yola O iletmişti. İhtiyaçlıyken seni O zengin etmişti” (Duha: 6-8) ayetlerinde peygamberimize yönelik manevi desteğini ve yakınlığını hissettirmiştir. Bu destek çerçevesinde Allah’ın peygamberimize lütufları, ikramlarından da Duha, 4-5. ayetlerde “Muhakkak ki (Peygamberliğin) ilk dönemlerinden daha iyi olacaktır. (Bu çerçevede) Rabbin sana çeşitli imkânlar bahşedecek ve sen mutlu olacaksın” şeklinde bahsedilerek peygamberin manevi ve moral açıdan güçlü olması sağlanmıştır. Peygamberimizin yaşadığı sıkıntılar karşısında Allah’ın ona sağladığı manevi destekle yalnız olmadığı ve sıkıntıları aşacağına ve güzel şeyleri yaşayacağına ilişkin umut duygusunu aşılayıcı hususlar, her insanın hayatında yer almasını isteyeceği durumlardır. Zaman zaman günlük yaşamda yaşanan zorluk ve sıkıntılar nedeniyle bireyler kendilerini yalnız, umutsuz ve karamsar hissedebilir. Böylesi durumları aşmada etkili yöntemlerden biri manevi destek olabilir. İnsanın ilahi bir gücün yakınlığını ve kendisine yardım edeceği inancı ve güvenini hissetmesi manevi danışmanlık açısından en önemli yöntemlerden biridir. Duha Suresinde peygamberimiz örneğinde sıkıntıların aşılmasında yalnız olunmadığının belirtilmesi ve hayatın daha iyiye gideceğine ilişkin umut duygusunun önemine değinilmesi bireylerin günlük hayatlarında da manevi açıdan referans alabilecekleri hususlardır. Sonuç olarak, sure insanlara, Allah’ın onları yalnız bırakmadığını veya terk etmediğini hatırlatarak daha iyi bir hayat adına umut ve problemlerini çözmeleri için kaynaklar sunmasından ötürü manevi danışmanlık açısından anlamlı ve önemlidir.
Yazar isimleri: ['Naci KULA']
Yayın Yılı: 30 Haziran 2022
Dergi ismi: Türk Manevi Danışmanlık ve Rehberlik Dergisi
Yayın sayfa url: https://dergipark.org.tr/tr/pub/tmdrd/issue/71039/1013752
Yayın pdf linki: https://dergipark.org.tr/tr/download/article-file/2042489
