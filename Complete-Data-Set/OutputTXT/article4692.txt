Makale Başlığı: 60 yaş üstü hastalardaki distal radius kırıklarında kapalı redüksiyon-alçılama ile  volar kilitli plak yöntemlerinin klinik ve fonksiyonel analizi
Özet: Amaç: Yaşlı popülasyonda meydana gelen distal radius kırıklarının (DRK) tedavisinde pek çok farklı yöntem tanımlanmış olup hangisinin daha iyi bir yöntem olduğu ortopedik cerrahlar arasında tartışma konusudur. Bu çalışmanın amacı yaşlı popülasyondaki DRK tedavisinde tercih edilen kapalı redüksiyon-alçılama (KRA) ve açık redüksiyon-internal fiksasyon ile volar kilitli plak (VKP) tedavilerinin sonuçlarını karşılaştırmaktır.Gereç ve Yöntem: Ocak 2019-Aralık 2020 tarihleri arasında > 60 yaş DRK bulunan 36 hasta retrospektif olarak değerlendirildi. KRA grubunda 19, VKP grubunda ise 17 hasta mevcuttu. Hastaların tedavilerinin birinci yılında el bileği eklem hareket açıklıkları ölçüldü. El dinamometresi yardımıyla el bileği kavrama gücüne bakıldı. Ayrıca hastalar patient-rated wrist evaluation (PRWE), modified Green ve O'brien score (MGOS), istirahat ve stres visual analogue scale (VAS) ile fonksiyonel olarak değerlendirildi.Bulgular: Her iki grupta da takiplerinin birinci yılında el bilekte benzer eklem hareket açıklığı değerleri elde edilmiş olup anlamlı bir fark görülmedi. PRWE skoru, KRA grubunda 17,5 ± 5,5, VKP grubunda 12,5 ± 4,8 iken MGOS skoru KRA grubunda 83,0 ± 7,4 VKP grubunda 86,8 ± 12,6 bulunmuş olup her iki skor arasındaki fark istatistiksel olarak anlamlı değildi (p=0,802, p=0,315). İstirahat anında her iki grupta da neredeyse hiç ağrı yok iken stres altında VKP grubunda daha çok ağrı hissedilmiştir. Kavrama gücü KRA grubunda 20,9 ± 6,4 kg iken VKP grubunda 22,2 ± 6,8 kg ölçülmüş olup sağlam el bileğine göre anlamlı fark bulunamadı.Sonuç: 60 yaş üstü hasta popülasyonundaki DRK tedavi sonrası bir yıllık süreçte KRA ve VKP yöntemleri arasında klinik ve fonksiyonel sonuçlar açısından fark bulunmamaktadır. Hastanın fonksiyonel kapasitesine göre tedavi planlaması düşünülmelidir.
Yazar isimleri: []
Yayın Yılı: 12 Aralık 2022
Dergi ismi: Ege Tıp Dergisi
Yayın sayfa url: http://egetipdergisi.com.tr/tr/pub/issue/72611/1208986
Yayın pdf linki: https://dergipark.org.tr/tr/download/article-file/2790064
