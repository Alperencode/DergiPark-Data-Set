Makale Başlığı: KIRKLARELİ MERKEZ BURHANETTİN VE MUSTAFA İNCİ EVİ  İNCELEMESİ: CUMHURİYET DÖNEMİ KONUT MİMARİSİ
Özet: Mimari mirasımızın önemli bir bölümünü oluşturan geleneksel konutlarımızın korunmaları, değerlendirilmeleri sık sık gündeme gelmekte, bu konuda sempozyumlar, paneller düzenlenmektedir. Bir yandan bu çalışmalar yapılırken, halkımız henüz kültürel ve tarihi mirasımızı korumada bilinçlenmediğinden ve geleneksel konutlarda oturanların evlerini bir külfet olarak görmelerinden, ayrıca hızlı kentleşmenin de apartmanlaşmaya sebep olmasından dolayı, geleneksel konutlarımız gün geçtikçe yok olmaktadır. Halbuki geleneksel Türk evi tümü ile bir sistemler bileşenidir. Bütünsellik, merkezileşme, toplumsallık v.b. kavramlar içermektedir. Bu özelliklerinden dolayı kolayca vazgeçmememiz gereken mimari değerlerimizin başında gelmektedir. Ülkemizde yarım asırdır değer verilmeye ve tanınmaya başlayan Türk evi milli kültürümüzün sonsuz zenginlikler taşıyan bir hazinesidir. Ancak bu yapılar yapıldıkları dönemin koşullarına uygun oldukları için, günümüz insanının değişen gereksinimlerini yeterince karşılayamamaktadır. Bu çalışmada Cumhuriyet Dönemi’nde Kırklareli merkezde inşa edilmiş Burhanettin ve Mustafa İnci evi incelenmiştir. Cumhuriyet Dönemi konut mimarisi üzerinde derin araştırmalar yapılması gereken önemli konulardan birisidir ve Cumhuriyet rejiminin anlaşılmasında çok büyük bir rol oynamaktadır. Bu bağlamda seçilen yapı ile ilgili araştırmalar yapılmış, tarihi bilgiler ile eski mimari çizim ve fotoğraflara ulaşılmıştır. Tüm belgeler tek tek incelenmiş, yapılan tadilat ve onarımlar sonrasında günümüzde yapının fiziki hali ve kullanım durumu ile ilgili bilgiler verilmiştir. Birkaç onarım ve düzenleme ile günümüz koşullarına uyum sağlayabilmiş olan bu yapı; yok olma tehlikesi karşısında ayakta durabilmiş ve farklı kullanım olanakları sayesinde günümüze ulaşabilmiş ender örneklerden birisidir.
Yazar isimleri: ['Gökben PALA AZSÖZ']
Yayın Yılı: 30 Haziran 2022
Dergi ismi: Kırklareli Üniversitesi Sosyal Bilimler Meslek Yüksekokulu Dergisi
Yayın sayfa url: https://dergipark.org.tr/tr/pub/klusbmyo/issue/70948/1116795
Yayın pdf linki: https://dergipark.org.tr/tr/download/article-file/2428288
