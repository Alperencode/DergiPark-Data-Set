Makale Başlığı: Obezite Tedavisinde Tartışmalı Bir Konu: Öğün Sıklığı
Özet: Obezite, dünya çapında giderek yaygınlaşan tüm yaş gruplarını tehdit eden önlenebilir bir hastalıktır. Obezitenin önlenmesi ve tedavisinde etkili olabilecek birçok yöntem mevcuttur.   Sağlıklı beslenme, fiziksel aktivitenin arttırılması ve davranış değişikliği terapilerinin bir arada uygulanması sağlıklı vücut ağırlığına ulaşmada en etkili yöntem olarak önerilmektedir. Öğün sıklığı, obezitenin tıbbi beslenme tedavisinde yer alan tartışmalı konulardan biridir. Öğün sıklığının arttırılmasının sağlıklı vücut ağırlığının korunması ve iştah kontrolünde faydalı olabileceğini bildiren araştırmalar olsa da öğün sayısını azaltarak daha büyük porsiyonlu öğünler tüketmenin tokluk ve enerji harcamasını arttırdığını rapor eden çalışmalar da yapılmıştır. Özellikle kahvaltıyı atlamanın obezite riski ile ilişkisine dair birçok çalışma mevcuttur. İlgili çalışmalarda konu hakkında kabul görmüş bir terminolojinin olmayışı, değişik grupların birbiri ile kıyaslanması ve araştırmaların farklı yöntemler ile yapılması obezite ile öğün sıklığı ilişkisi hakkında genel ve net çıkarımlar yapmayı engelleyen temel sebepler olarak bildirilmiştir. Öğün sıklığındaki değişimlerin obezitenin önlenmesi ve tedavisindeki olası rolünü incelemek için yapılan bu derleme çalışmasında da benzer engeller ile karşılaşılmıştır. Sonuç olarak öğün sıklığının obezite ile ilişkisini açıklayabilmek için farklı yaş gruplarında ortak metodoloji ve terminoloji oluşturularak, öğün sayısı ile birlikte diyet kalitesinin de sorgulandığı daha uzun vadeli çalışmalara ihtiyaç olduğu vurgulanmıştır.
Yazar isimleri: ['Sevinç BAKAN', 'Makbule GEZMEN KARADAĞ']
Yayın Yılı: 5 Eylül 2022
Dergi ismi: Avrasya Sağlık Bilimleri Dergisi
Yayın sayfa url: https://dergipark.org.tr/tr/pub/avrasyasbd/issue/72228/1060767
Yayın pdf linki: https://dergipark.org.tr/tr/download/article-file/2203731
