Makale Başlığı: Üçüncü Basamak Üniversite Hastanesi Acil Servisine Başvuran Travma Hastalarının Özellikleri: Bir Yıllık Kesit Analizi
Özet: Giriş  Travma, tüm dünyada önemli bir morbidite ve mortalite sebebidir. Bu nedenle, travma hastalarının acil servis başvuruları büyük bir önem arz etmektedir. Travmanın önlenebilir nedenlerini ortaya koymak ve engellemek, hasta bakım kalitesini arttırmak, hastaların yaşam kalitelerine önemli ölçüde etki edecektir. Bu çalışmanın amacı, acil servise başvuran travma hastalarının özelliklerini belirleyip, hastaların sahip olduğu patolojilerin mortaliteye etkisini değerlendirmektir.Gereç ve Yöntem Bu çalışmada; 1 Ocak 2019 ve 31 Aralık 2019 tarihleri arasında üçüncü basamak acil servisimize başvuran 14423 travma hastası, hastane bilgi yönetim sistemi kullanılarak retrospektif olarak değerlendirilmiştir. Elde edilen verilerin analizinde SPSS ve MEDCALC programından yararlanılmıştır.Bulgular Çalışmamıza alınan 14423 hastanın 8948’inin (%62) erkek, 5475’inin (%38) kadın olduğu saptanmıştır. Hastaların ortanca yaş değerinin 24 (IQR:25) olduğu sonucuna varılmıştır. Hastaların 1680’inde (%11,6) kafa travması, 203’ünde (%1,4) spinal travma, 461’inde (%3,2) toraks travması, 209’unda (%1,5) abdomen travması, 4157’sinde (%28,8) ekstremite travması ile ilgili patoloji saptanmıştır. Çalışmaya dahil edilen hastaların 12630’u (%87,6) acil servisten taburcu edilmiş, 1747’sinin (%12,1) hastaneye yatışı gerçekleşmiş, 16’sı (%0,111) acil serviste hayatını kaybetmiş, 30’u (%0,2) başka hastaneye sevk edilmiştir. Hastaneye yatırılan 1747 hastanın 940’ı (%53,8) yatışları süresince en az bir defa opere edilmişlerdir. Hastaneye yatan hastaları 43’ü (%2,4) ise yatışından sonra hayatını kaybetmiştir. Çalışmaya dahil edilen hastaların sahip olduğu patolojilerin mortaliteye etkisi değerlendirildiğinde; skalp kesilerinin olması, ventriküler hemoraji, subaraknoid hemoraji, spinal fraktür, kot fraktürü, akciğer kontüzyonu, batın içi serbest sıvı varlığı istatistiksel açıdan mortalite ile ilişkili bulunmuştur.Sonuç Acil servis başvuruları arasında önemli bir paya sahip olan travma hastalarının epidemiyolojik özelliklerinin, mevcut travmaların ve travma mekanizmalarının bilinmesi hastalarda yol açabilecek morbidite ve mortaliteyi öngörmede büyük ölçüde yol gösterecektir. Hasta bakım kalitesini artırabilmek, morbidite ve mortaliteye etki edebilmek için daha kapsamlı ve çok merkezli çalışmalara ihtiyaç vardır.
Yazar isimleri: ['Semih ÇETİN', 'Fırat BEKTAŞ', 'Gülşen ÖZTÜRK', 'Ramazan SİVİL']
Yayın Yılı: 15 Aralık 2022
Dergi ismi: Hipokrat Tıp Dergisi
Yayın sayfa url: https://dergipark.org.tr/tr/pub/hmj/issue/73780/1216107
Yayın pdf linki: https://dergipark.org.tr/tr/download/article-file/2819152
