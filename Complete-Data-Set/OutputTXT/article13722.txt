Makale Başlığı: Fen Bilgisi Öğretmen Adaylarının Fen Öğretimine Yönelik Zihinsel Modelleri
Özet: Fen bilgisi öğretmen adaylarının fen öğretimine yönelik zihinsel modellerini belirlemek ve zihinsel modellerin cinsiyet, sınıf düzeyi, anne baba eğitim durumlarına, genel akademik başarı puanları ve mezun oldukları lise değişkenlerine göre incelemek amacıyla yapılan bu çalışmada tarama yöntemi kullanılmıştır. Araştırmanın örneklemini bir devlet üniversitesinin Eğitim Fakültesi Fen Bilgisi Eğitimi Anabilim Dalında, 1,2,3 ve 4. sınıfta öğrenim gören 200 öğretmen adayı oluşturmaktadır. Araştırmada veri toplama aracı olarak Thomas, Pedersen ve Finson (2001) tarafından geliştirilen “Fen Öğretmeni Çizim testi-Kontrol Listesi (FÖÇT-KL)” ve bireysel bilgi formu kullanılmıştır. Araştırma sonunda, öğretmen adaylarının %39’unun kavramsal, %34,5’unun araştırmacı, %26,5’unun ise açıklayıcı zihinsel modele sahip oldukları tespit edilmiştir. Öğretmen adaylarının cinsiyete göre zihinsel modelleri arasında anlamlı bir farklılık bulunmamışken, sınıf düzeyine göre zihinsel modeller arasında anlamlı farklılık bulunmuştur. Sınıf düzeyi ilerledikçe öğretmen adaylarının zihinsel modellerinin açıklayıcı modelden araştırmacı modele doğru değiştiği belirlenmiştir Öğretmen adaylarının zihinsel modelleri arasında, anne baba eğitim düzeyleri ve mezun oldukları lise türüne göre anlamlı bir fark yokken, genel akademik başarı puanları ile zihinsel modelleri arasında düşük düzeyde, negatif ve anlamlı bir ilişki olduğu bulunmuştur. Sınıf düzeyi arttıkça zihinsel modelin öğrenci merkezli modele doğru kayması sonucuna dayanarak, öğretmen adaylarının öğrenci merkezli teknikleri kullanabilecekleri, öğrenci merkezli yaşantılar geçirmeleri için fırsatlar sunulması önerilebilir.
Yazar isimleri: ['Hilal GÜNAY', 'Selda BAKIR']
Yayın Yılı: 7 Aralık 2022
Dergi ismi: SDU International Journal of Educational Studies
Yayın sayfa url: https://dergipark.org.tr/tr/pub/sduijes/issue/73737/1037448
Yayın pdf linki: https://dergipark.org.tr/tr/download/article-file/2135580
