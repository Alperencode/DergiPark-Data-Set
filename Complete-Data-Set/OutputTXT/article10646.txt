Makale Başlığı: ANJİYOTENSİN II’NİN YÜKSEK GLUKOZLU ORTAMDA VASKÜLER DÜZ KAS HÜCRE PROLİFERASYONUNA ETKİSİ
Özet: AMAÇ: Anjiyotensin II (Ang II)’nin damar duvarındaki asıl hedefi vasküler düz kas hücreleri (VDKH)’dir. Bu hücrelerin proliferasyonunu uyararak ateroskleroz ve hipertansiyon patogenezine katılır. Yüksek konsantrasyondaki glukoz (YG) da bu hücrelerde proliferasyonu artırarak diyabetlilerde görülen hızlandırılmış ateroskleroz sürecine katkıda bulunur. Bununla birlikte karşıt görüşte çalışmalar da mevcuttur. Bu çalışmada Ang II ve YG’un VDKH proliferasyonuna etkisinin belirlenmesi amaçlandı. Bu amaçla düşük glukoz (DG, 5,5 mM) ve yüksek glukoz (YG, 25 mM) ortamında Ang II’nin 24, 48 ve 72 saat sonunda VDKH proliferasyonuna etkisi incelendi. Ayrıca Ang II uyarımlı proliferasyonda AT1R inhibitörleri telmisartan ve irbesartana ek olarak p38 ve ERK1/2 MAPK ve NF-κB rolleri araştırıldı. Son olarak proliferasyon verisini desteklemek için Ang II uyarımlı ERK1/2 MAPK fosforilasyonu ölçüldü.GEREÇ VE YÖNTEM: Çalışmada sıçan aortundan izole edilen primer VDKH kullanıldı. Proliferasyon, Wst-1 tuzu kullanılarak spektrofotometrik olarak ölçüldü. ERK1/2 MAPK fosforilasyonu western blot yöntemiyle belirlendi.BULGULAR: Ang II ve YG tek başına uygulandığında en yüksek proliferasyon 24 saat sonunda gözlendi. DG ortamında Ang II’nin proliferasyonu yaklaşık 1.7 kat, YG’un ise 1.5 kat artırdığı belirlendi. Ang II’nin YG ile 48 saat uygulanması hücre proliferasyonunu %25 daha fazla artırdı. Telmisartan ve irbesartan Ang II uyarımlı artmış proliferasyonu baskıladı. NF-κB inhibisyonunun önemli oranda artmış VDKH proliferasyonu ile sonuçlandığı tespit edildi. P38 ve ERK1/2 MAPK inhibisyonu ile proliferasyonun azaldığı gözlendi. Son olarak proliferasyon ölçümlerine paralel şekilde Ang II ve YG’un ERK1/2 MAPK fosforilasyonunu artırdığı bulundu.SONUÇ: Ang II ve YG uygulanması VDKH’nde proliferasyonu 48 saat sonunda sinerjistik olarak artırır. NF-κB inhibisyonu VDKH’nde artmış proliferasyon ile sonuçlanabilir. Kanser ve inflamatuvar hastalıklar gibi farklı birçok alanda uygulama sahası bulan NF-κB inhibitörlerinin kullanımının aterosklerozda önemli rol oynayan VDKH proliferasyonu gibi istenmeyen etkileri olabileceği dikkate alınmalıdır.
Yazar isimleri: ['Mustafa KIRÇA']
Yayın Yılı: 17 Ekim 2022
Dergi ismi: Kocatepe Tıp Dergisi
Yayın sayfa url: https://dergipark.org.tr/tr/pub/kocatepetip/issue/72939/929287
Yayın pdf linki: https://dergipark.org.tr/tr/download/article-file/1738353
