Makale Başlığı: Mina Loy’un 'Doğum' Şiirinde Feminist-Fütürist Bölünmüş Anlatıcı
Özet: Avangard şair, sanatçı ve feminist kimliği ile Mina Loy, yirminici yüzyılın başında yenilikçi bir kadın figürü olarak karşımıza çıkar. Loy’un şiirleri alışılmadık yazım biçimi, çoklu ve değişken anlatıcıları ve annelik, toplumsal cinsiyet, zihinsel ve bedensel kadın temsilleri ve cinsellik gibi temalarıyla dikkat çeker. Görsel yapıtları ise, Fütürizm, Sürrealizm ve Kübizm gibi dönemin başlıca sanat akımlarını eklektik bir yaklaşımla sentezler. 1914 yılında yazdığı “Doğum” şiiri, kendine özgü konusu, biçemi ve çizgesel anlatımı ile, avangard çevrelerde büyük ilgi çeker. Şiir, Fütürizm ve Feminizm arasındaki karmaşık ilişkileri sorunsallaştırır ve doğum eylemini fiziksel doğum, şiirsel yapıt ve sanatsal yaratı olarak üç şekilde tartışır. “Doğum” şiiri ile ilgili şimdiye kadar yapılan edebî yorumlar, genellikle hamile bir kadının fiziksel bağlamda doğum yapmasına odaklanmıştır ancak göstergebilimsel ve metinlararası yaklaşımlarla yapılmış bu analiz, şiirin karmaşık izleklerini ortaya çıkarmıştır. Bu makale, “kadın yazını,” ve evrim kuramlarını dolaylı bir çerçevede ele alarak ve Loy’un “Fütürizm üzerine Aforizmalar” şiirine metinlerarası göndermeler yaparak, şiirdeki “bölünmüş anlatıcı” yapısını, feminist anlatıcının üçe bölünmüş farklı kimliklerini tartışarak incelemeyi amaçlar. Bu kimlikler, sosyal olarak kadını eve hapseden düşünce ve kadının sınıflandırılmasına karşı gelen feminist-fütürist bir anne, geçmişe ait sanat formlarını altüst eden ve yeni türleri oluşturan bir sanatçı ve alışılagelmiş dilsel formları yıkan ve Fütürist dil olarak yeni bir form geliştiren yaratıcı bir şair olarak karşımıza çıkar. Bu kimlikler çeşitli bedensel ve zihinsel değişimlere uğrar ve yeni türler oluşturmak için sonunda bir araya gelerek zihinsel ve bedensel farkındalığa ulaşırlar. Loy’un Ansikten [ca. 1910s] adlı sanat eseri, görsel, göstergebilimsel ve metinlerarası bağlamlarda ortaya çıkardığım paralellik neticesinde, anne-sanatçı-şair kimliklerine bölünmüş anlatıcının zihinsel ve bedensel mekanını temsil yoluyla betimlemektedir.
Yazar isimleri: ['Tuğba KARABULUT']
Yayın Yılı: 30 Haziran 2022
Dergi ismi: Hacettepe Üniversitesi Edebiyat Fakültesi Dergisi
Yayın sayfa url: https://dergipark.org.tr/tr/pub/huefd/issue/67946/833823
Yayın pdf linki: https://dergipark.org.tr/tr/download/article-file/1423799
