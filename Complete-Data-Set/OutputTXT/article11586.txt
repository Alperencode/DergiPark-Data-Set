Makale Başlığı: Hemşirelerin öz yeterlilik algısının ve yaratıcı kişilik özelliklerinin yenilikçi davranışlarına etkisi
Özet: Amaç: Bu araştırma, hemşirelerin öz yeterlik algıları, yaratıcı kişilik özelliklerinin yenilikçi davranışlarına etkisini belirlemek amacıyla tanımlayıcı, kesitsel ve ilişki arayıcı tasarımda gerçekleştirildi. Yöntem: Araştırmanın evrenini, Mersin Üniversitesi Tıp Fakültesi Hastanesi’nde görev yapan toplam 800 hemşire, örneklemini ise 296 hemşire oluşturdu. Araştırmanın verileri, “Tanıtıcı Bilgi Formu”, “Öz Yetki Beklentisi Ölçeği”, “Yaratıcı Kişilik Özellikleri Ölçeği” ve “Bireysel Yenilikçi Ölçeği” ile toplandı. Verilerin istatistiksel analizinde, tanımlayıcı testler ile birlikte korelasyon analizi kullanıldı. Bulgular: Araştırma sonucunda, kadın hemşirelerin erkek hemşirelere göre bireysel yenilikçi puan ortalamasının yüksek olduğu saptandı (p<0.05). Dahili ve cerrahi birimlerde çalışan hemşirelerin yaratıcılık puan ortalamasının diğer birimlerde çalışan hemşirelere göre yüksek olduğu belirlendi (p<0.05). Sorumlu hemşirelerin öz yetki puan ortalamasının servis, ameliyathane, yoğun bakım ve poliklinikte görev yapan hemşirelere göre yüksek olduğu saptandı (p<0.05). Sürekli gündüz vardiyasında çalışan hemşirelerin öz yetki puan ortalamasının sürekli gece ve gece-gündüz vardiyasında çalışan hemşirelere göre yüksek olduğu belirlendi (p<0.05). Hemşirelerin öz yetki beklenti ölçeği puan ortalaması 28.76±6.77, yaratıcılık kişilik özelliği ölçeği puan ortalaması 47.49±10.73 ve bireysel yenilikçi ölçeği puan ortalaması 43.75±10.27’dir. Öz yetki beklenti ölçeği ile yaş ve yaratıcılık kişilik özelliği arasında pozitif yönde anlamlı ilişki vardır (p<0.05). Yaratıcılık kişilik özelliği ölçeği ve bireysel yenilikçi ölçeği arasında pozitif yönde anlamlı ilişki vardır (p<0.05). Hemşirelerin %94.3’ünün geleneksel yaklaşım bakış açısına sahip olduğu saptandı. Sonuç: Kadın hemşirelerin bireysel yenilikçi düzeylerinin yüksek olduğu belirlendi. Dahili ve cerrahi birimlerde çalışan hemşirelerin yaratıcılık düzeylerinin, sorumlu hemşirelerin ve sürekli gündüz vardiyasında çalışan hemşirelerin öz yetki düzeylerinin yüksek olduğu görüldü. Hemşirelerin yaratıcılık ve öz yetki düzey puanları ortalamanın üzerindedir. Hemşirelerin büyük çoğunluğunun geleneksel yaklaşım bakış açısına sahip olduğu saptandı.
Yazar isimleri: ['Diğdem LAFÇI']
Yayın Yılı: 31 Ağustos 2022
Dergi ismi: Mersin Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/mersinsbd/issue/71427/1067151
Yayın pdf linki: https://dergipark.org.tr/tr/download/article-file/2228683
