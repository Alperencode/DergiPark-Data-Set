Makale Başlığı: Başlangıç Düzeyi Piyano Eğitiminde El Pozisyonlarını Destekleme Amacıyla Geliştirilen Teknolojik Tasarım
Özet: Piyano çalma süreci, çok yönlü alanların bir arada ve bütünlük içerisinde çalışması ile gerçekleşir ve dolayısıyla piyano eğitiminde görsel, işitsel, devinişsel ve zihinsel alanlar koordineli bir şekilde bağlantılı olarak çalışır. Buna bağlı olarak görsel, dokunsal (motor-kinestetik) ve devinişsel alanların açık ve net olarak algılanabilmesi ve düşünmeden doğal bir süreç içerisinde tekniksel kazanımların gerçekleştirilebilmesi için bir tasarım fikri meydana gelmiştir. Tüm bu aşamaların doğru ve sağlam donanımlarla gerçekleştirilmesi için en temel süreç olan piyanoya başlangıç aşamasının teknolojik bir tasarım ile desteklenmesi inancı oluşmuştur. Piyanoda el pozisyonunun öğrenim aşamasında soyut olarak anlatılması ve sadece bireysel olarak gösterilmesi öğrencinin o anlık öğrenimini sağlasa da, bireysel çalışmalarında hissiyat olarak algılama (motor-kinestetik) sürecini desteklemediği için kaybolup gidebilmektedir. Öğrenilen davranışların pekiştirilmesi sürecini destekleyerek, bireysel çalışmalarda öğrencinin öz denetimi oluşana kadar yardımcı bir tasarımın kullanılması, davranışların doğru pekiştirilmesini sağlaması bakımından önem taşımaktadır. Bu amaçla, piyano eğitiminde soyut bir süreci somut hale getiren ve eğitimin etkin, hızlı, kolay ve verimli olmasını sağlamak amacıyla piyanoya yardımcı aparatın (PİYAP) tasarlanması planlanmıştır. Bu kapsamda piyano eğitimi başlangıç düzeyi el pozisyonunu destekleme aparatının tasarlanması amaçlanmış ve PİYAP’ı geliştirme süreci tasarım geliştirme araştırması (TGA) kapsamında gerçekleştirilmiştir. Araştırma sürecinde; ilgili literatürün incelenmesi ve ihtiyaçların belirlenmesi, tasarım çerçevesinin oluşturulması, tasarımın çerçevesine yönelik 3 uzman görüşü ile yeniden yapılandırılması ve ön deneme aşamaları tasarım geliştirme araştırmalarından tip 1 kategorisinde gerçekleştirilmiştir. Bu sebeple öncelikle tasarlanan PİYAP’ın geliştirilme süreci detaylı olarak açıklanmış, tasarım süreci,  PİYAP’ın yapımı, uzman görüşleri ve ön deneme aşamalarına yer verilmiştir.
Yazar isimleri: ['Pinar ÇELİK DEMİRAY', 'Yavuz DURAK']
Yayın Yılı: 28 Haziran 2022
Dergi ismi: Batı Anadolu Eğitim Bilimleri Dergisi
Yayın sayfa url: https://dergipark.org.tr/tr/pub/baebd/issue/70550/927787
Yayın pdf linki: https://dergipark.org.tr/tr/download/article-file/1733034
