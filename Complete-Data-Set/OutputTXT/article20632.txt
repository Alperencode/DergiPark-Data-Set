Makale Başlığı: Farklı kök bakterisi ve mikoriza uygulamalarının yıldız çiçeği (Dahlia variabilis) fidelerinin büyüme ve gelişimine etkileri
Özet: Amaç: Bu çalışma, bitki gelişimini teşvik eden farklı kök bakterisi ve mikoriza uygulamalarının kesme çiçek ve dış mekân süs bitkisi olarak dünya genelinde üretimi yaygın olan ve Türkiye’de de gittikçe yaygınlaşan Dahlia variabilis (Yıldız çiçeği) bitkisinde tohumdan fideye kadar geçen aşamada, büyüme ve gelişimine etkilerini belirlemek amacıyla yapılmıştır. Yöntem ve Bulgular: Çalışma kapsamında, Dahlia variabilis ‘Violet’ çeşidine ait tohumlara, Enterobacter cloacae (ZE-2), Bacillus cereus (ZE-7), Pseudomonas putida (ZE-12), Acinetobacter calcoaceticus (ZE-13), Burkholderia cepecia (7-a-2) bakteri türleri ve ticari olarak satışı bulunan mikoriza (5000 ppm) uygulanmıştır. Çalışmada, uygulamaların fide büyüme ve gelişimine etkilerini belirlemek için; çimlenme oranı (%), fide boyu (cm), gövde çapı (mm), yaprak sayısı (adet), bitki yaş ağırlığı (g), bitki kuru ağırlığı (g), kök uzunluğu (cm), kök yaş ağırlığı (g), kök kuru ağırlığı (g) ve SPAD değeri ile klorofil içeriği ölçülmüştür. Çalışma sonunda, yapılan uygulamaların Yıldız çiçeği üzerinde farklı etkilere sahip olduğu belirlenmiştir. Pseudomonas putida (ZE-12) uygulamasının kontrole kıyasla %12 oranında çimlenmeyi artırdığı, Acinetobacter calcoaceticus (ZE-13) bakterisinin fide boyunda %32.9’luk artış sağladığı belirlenmiştir. Genel Yorum: Sonuç olarak, bu çalışma ile doğal kökenli olan ve çevreye zararı olmayan bu bakterilerin süs bitkilerinde fide yetiştiriciliğinde kullanılabilme potansiyeline sahip olduğu belirlenmiş olup, süs bitkileri üretim sektöründe bu uygulamaların kullanımının yaygınlaştırılması önem arz etmektedir. Çalışmanın Önemi ve Etkisi: Dahlia bitkisi, Dünya’da tanınmasına rağmen Türkiye’de bu konuda pek fazla bilgi bulunmamaktadır. Ayrıca Dahlia bitkisinin tohumdan fide aşamasına kadar geçen sürede, daha kaliteli fideler elde etmek için yeni izole edilen bakteri türlerinin kullanımı da oldukça sınırlıdır. Bu çalışma ile sürdürülebilir yöntemler arasında yer alan bakteri ve mikoriza uygulamaları ile fide kalitesini iyileştirmek önem arz etmektedir.
Yazar isimleri: ['Onur Sefa ALKAÇ', 'Sabriye BELGÜZAR', 'Esra ÖNDEŞ', 'Fulya OKATAR', 'Zeliha KAYAASLAN']
Yayın Yılı: 1 Ağustos 2022
Dergi ismi: Mustafa Kemal Üniversitesi Tarım Bilimleri Dergisi
Yayın sayfa url: https://dergipark.org.tr/tr/pub/mkutbd/issue/71394/1092636
Yayın pdf linki: https://dergipark.org.tr/tr/download/article-file/2329613
