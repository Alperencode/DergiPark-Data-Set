Makale Başlığı: Örgütsel İletişim İkliminin Kuruma Duyulan Güvene Etkisi
Özet: İletişim, örgütsel faaliyetlerin düzenli bir şekilde işlemesi için bir zorunluluktur ve formal iletişim yanında informal iletişim şekillerinin toplamından oluşmaktadır. Örgütlerde iletişimin başarılı bir şekilde kurulması birçok pozitif örgütsel davranışı olumlu etkilemektedir. Örgütsel güven de bunlardan biridir. Güven, inanmak, sevmek ve bağlanmak ile bağlantılı bir duygudur. Örgütsel iletişim sayesinde, kurumuna karşı olumlu duygular hisseden çalışan, sonuç olarak kurumuna da güven duymaktadır. Bu çalışma örgütsel iletişim ikliminin çalışanların kurumlarına duydukları güvene etkisini incelemektedir. Araştırmanın örneklemini Ondokuz Mayıs Üniversitesi’nde görev yapan 331 idari personel oluşturmaktadır. Çalışmada Eryılmaz Ballı ve Tulunay Ateş (2021) tarafından geliştirilen Örgütsel İletişim Ölçeği ve Çalışkan (2021) tarafından geliştirilen Örgütsel Güven Ölçeği’nin kuruma duyulan güven ile ilgili alt boyutu kullanılmıştır. Anket yöntemiyle toplanan veriler frekans tabloları, faktör analizleri, güvenirlik ve normallik testleri, korelasyon analizi ve araştırma hipotezlerinin test edilmesine yönelik regresyon analizleri ile incelenmiştir. Analizler sonucunda, idari personelin örgütsel iletişim iklimi algılarının kuruma duyulan güven seviyeleri üzerinde pozitif ve anlamlı düzeyde bir etkisinin olduğu bulgulanmıştır. Örgütsel iletişim iklimi ile demografik değişkenlerin karşılaştırılmasında; cinsiyet, yaş, eğitim seviyesi ve mesleki kıdem değişkenleri arasında anlamlı farklılıklar bulunmuştur (p<0,05). Kuruma duyulan güven ile demografik değişkenlerin karşılaştırılmasında; yaş, eğitim seviyesi ve mesleki kıdem değişkenleri arasında anlamlı farklılıklar bulunmuştur (p<0,05).
Yazar isimleri: ['Aysel ARSLAN', 'Hasan GÜL']
Yayın Yılı: 26 Ekim 2022
Dergi ismi: MANAS Sosyal Araştırmalar Dergisi
Yayın sayfa url: https://dergipark.org.tr/tr/pub/mjss/issue/73111/1075159
Yayın pdf linki: https://dergipark.org.tr/tr/download/article-file/2259863
