Makale Başlığı: Aile Planlaması Danışmanlığına Gelen Kadınların Doğum Korkusunun Değerlendirilmesi
Özet: Bu çalışmada amaç: aile planlaması danışmanlıklarının verildiği, prekonsepsiyonel bakımın sağlandığı aile sağlığı merkezlerine (ASM) aile planlaması danışmanlığı için başvuran kadınların gebelik öncesi doğum korkusunu değerlendirmektir.Araştırmanın evrenini Sivas il merkezindeki bir ASM’de 15 Mart -14 Mayıs 2019 tarihleri arasında aile planlaması için başvuru yapan kadınlar oluşturmuştur. Kadınlara ASM’de yer alan aile planlaması odasında, araştırmacılar tarafından araştırmanın amacı açıklandıktan ve bilgilendirilmiş onamları alındıktan sonra çalışmaya katılmayı kabul edenlere soru formları uygulanmıştır. Veri toplama aracı olarak, Kişisel Bilgi Formu ve Gebelik Öncesi Doğum Korkusu Ölçeği (GÖDKÖ) kullanılmıştır. Araştırmaya katılmayı kabul eden kadınların %51,1’i başka çocuk istemediğini ifade ederken, aile planlaması kullanma nedeni olarak ise %46,7’si tekrar gebelik düşünmediğinden aile planlaması kullandığını ifade etmiştir. Kadınların en çok bildiği ve kullandıkları aile planlaması yöntemleri arasında ilk üç sırayı %84,4 ile kondom, %83,3 ile doğum kontrol hapı ve %76,7 ile geri çekme yöntemleri olduğu bulunmuştur. Kadınların ölçekten almış oldukları puan ortalaması 35,31±10,086’dır. Madde toplam puanın yüksek olması yüksek düzeyde korkuyu göstermektedir. KGÖ-DKÖ’den elde edilen toplam puanların değişkenler ile olan karşılaştırmasına göre; eğitim durumu lise mezunu olanların (39,59±9,109) ölçekten almış oldukları puan ortalamasının diğer eğitim düzeylerinden yüksek olduğu ve aralarında istatistiksel anlamda anlamlı bir ilişki olduğu belirlenmiştir (p<0,05). Düşük yaşayanların (39,35±9,635) yaşamayanlara göre (33,19±9,733) ölçek ortalama puanının daha yüksek olduğu ve istatistiksel anlamda gruplar arasında anlamlı farklılık olduğu görülmektedir (p<0,05).Çalışmadan elde ettiğimiz sonuçlar daha önce düşük yaşayan ve hiç doğum deneyimi olmayan kadınların GÖDKÖ puan ortalamalarının daha yüksek olduğunu göstermektedir. Anahtar Kelimeler: Aile planlaması, danışmanlık, doğum korkusu, ebelik
Yazar isimleri: ['Özlem AKGÜN', 'Demet ÇAKIR', 'Mine BEKAR']
Yayın Yılı: 31 Ağustos 2022
Dergi ismi: Cumhuriyet Üniversitesi Sağlık Bilimleri Enstitüsü Dergisi
Yayın sayfa url: http://cusbed.cumhuriyet.edu.tr/tr/pub/issue/72370/1068975
Yayın pdf linki: https://dergipark.org.tr/tr/download/article-file/2235685
