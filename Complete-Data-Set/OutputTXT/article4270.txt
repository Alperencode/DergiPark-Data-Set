Makale Başlığı: ULUSLARARASI TEKNOLOJİ YAYILMASININ YENİLİK PERFORMANSI ÜZERİNE ETKİSİNDE SEKTÖREL TEKNOLOJİ YOĞUNLUĞUNUN BELİRLEYİCİ ROLÜ: TÜRK İMALAT SANAYİ ÜZERİNE AMPİRİK BİR UYGULAMA
Özet: Küreselleşen dünya ekonomisinde artan rekabet baskısı, sürekli büyümeyi hedefleyen ülkelerin pazar paylarını daha da güçlendirmelerini zorunlu kılmaktadır. Bu ise günümüzde teknolojik yeniliklere ve bunların temel kaynağı olan bilimsel bilgiye sahip olmayı gerektirmektedir. Bu bağlamda çalışmanın amacı, uluslararası teknoloji yayılma kanallarının Türk imalat sanayinde faaliyet gösteren firmaların yenilik performansı üzerine etkilerini incelemek ve bu etkinin sektörel teknoloji yoğunluğuna göre anlamlı farklılıklar gösterip göstermediğini ortaya koymaktır. Bu doğrultuda, 2011–2015 dönemini kapsayan 311 firmaya ait veriler TÜİK’den elde edilmiştir. SGMM tahmincisine dayalı olarak elde edilen sonuçlar, sadece yüksek teknoloji yoğun endüstri kollarında faaliyet gösteren firmaların teknoloji özümseme yeteneklerinin yenilik performansı üzerinde pozitif ve anlamlı güçlü bir etkiye sahip olduğunu göstermektedir. Ayrıca çalışma sonuçları, doğrudan yabancı yatırımların düşük teknoloji yoğun sektörlerde faaliyet gösteren firmaların yenilik performansı üzerinde yüksek teknoloji yoğun sektörlerde faaliyet gösteren firmalara göre daha güçlü pozitif ve anlamlı bir etkiye sahip olduğunu göstermektedir. İhracat faaliyetlerinin yenilik performansı üzerine pozitif etkisinde ise firmaların yer aldığı yüksek ve düşük teknoloji yoğun sektörler arasında anlamlı bir farklılık bulunmamaktadır. Diğer taraftan, teknoloji transfer harcamaları yeni ürün satışları üzerinde sadece yüksek teknoloji yoğun sektörlerde faaliyet gösteren firmalar özelinde anlamlı ve pozitif bir etkiye sahiptir.
Yazar isimleri: ['Fikret BOSTAN', 'Metin KARADAĞ']
Yayın Yılı: 30 Temmuz 2022
Dergi ismi: Doğuş Üniversitesi Dergisi
Yayın sayfa url: https://dergipark.org.tr/tr/pub/doujournal/issue/71547/1035795
Yayın pdf linki: https://dergipark.org.tr/tr/download/article-file/2128934
