Makale Başlığı: Sosyal Bilgiler Öğretiminde Gezilerden Yararlanma
Özet: Bu araştırmada, sosyal bilgiler dersinin “Üretim, Dağıtım ve Tüketim” öğrenme alanı kazanımlarıyla ilişkili olarak düzenlenen geziler ile ilgili ortaokul 6. sınıf öğrencilerinin görüşleri alınmış ve böylece gezilerin sosyal bilgiler öğretimindeki katkısı ortaya çıkarılmaya çalışılmıştır. Araştırma nitel durum çalışması olup veriler görüşme ve doküman incelemesi teknikleri kullanılarak toplanmıştır. Araştırmanın çalışma grubunu, Kütahya-Merkez ilçedeki bir ortaokulun 6.sınıfına devam eden 28 öğrenci oluşturmuştur. Araştırmada, öğrencilerle sosyal bilgiler dersi “Üretim, Dağıtım ve Tüketim” öğrenme alanındaki kazanımlarla ilişkilendirme yapılarak gerçek dünya bağlamlarına geziler düzenlenmiştir. Öğrencilerden gezilerdeki gözlemlerini günlüklerine yansıtmaları istenmiştir. Ayrıca ünite bitiminde tüm öğrencilerle yarı-yapılandırılmış görüşmeler yapılmıştır. Araştırmanın verileri içerik analizi ile çözümlenmiştir. Sürecin sonunda dersin kazanımlarıyla ilişkili olarak düzenlenen gezilerin, öğrencilere okul ile gerçek yaşam arasında bağ kurmalarına olanak tanıdığı görülmüştür. Öğrencilerin, geziler sayesinde okul öğrenmelerinin gerçek dünya bağlamındaki karşılıklarını görme imkânı buldukları, uzman kişiler ile bir araya gelerek birincil kaynaklardan bilgi edinme fırsatı yakaladıkları ve böylece sınıf ortamında elde edemeyecekleri bilgi, beceri ve deneyimleri geziler sırasında gerçek dünya bağlamlarında edinme imkânı buldukları anlaşılmıştır. Bu doğrultuda, eğitimcilere ders kazanımlarıyla ilişkilendirmeler yaparak uygunluk, ekonomiklik ve öğrenci faydası göz önüne alınmak suretiyle geziler düzenlemeleri tavsiye edilmiştir.
Yazar isimleri: ['Ramazan YILDIRIM', 'Şaban ORTAK']
Yayın Yılı: 30 Haziran 2022
Dergi ismi: International Journal of Social Science Research
Yayın sayfa url: https://dergipark.org.tr/tr/pub/ijssresearch/issue/71026/1104979
Yayın pdf linki: https://dergipark.org.tr/tr/download/article-file/2380192
