Makale Başlığı: Dizilerin turizm faaliyetlerine etkisi: Gönül Dağı Dizisi Örneği
Özet: Film ve dizi endüstrisi küreselleşme ve dijitalleşme ile birlikte ekonomik getirisi milyar dolarları bulan büyük bir sektördür. Bu sektör yalnızca kendi bünyesinde istihdam alanı oluşturmakla kalmayıp farklı birçok sektörü de etkilemektedir. Dizi ve filimler çekimlerin yapıldığı mekânların birer tanıtım araçları olup, bu bölgelerin tanınırlığını artırarak turizm sektöründe hareketlenmeye neden olmaktadır. Bu araştırma Eskişehir ilinin Sivrihisar ilçesinde çekimleri yapılan “Gönül Dağı” dizisinin Sivrihisar’ın tanınırlığına ve turizm potansiyeline olan etkisini, bu konuda yerel halk ve yetkililerin görüşlerini belirlemek amacıyla yapılmıştır. Araştırmada nitel araştırma yöntemlerinden durum çalışması deseni kullanılmıştır. Araştırmanın katılımcılarını Sivrihisar ilçesi yerel halkı ve Sivrihisar Belediyesi Kültür ve Sosyal Hizmetler Müdürlüğü yetkililerinden oluşan 30 kişi oluşturmaktadır. Araştırmada veri toplama aracı olarak yarı yapılandırılmış görüşme formu kullanılmıştır. Araştırma sonucunda; Gönül Dağı dizisinin Sivrihisar’ın tanıtımına olumlu katkı sağlayarak turizm faaliyetlerini artırdığı ve ekonomiye olumlu yönde katkı sağladığı tespit edilmiştir. Bununla birlikte katılımcıların, dizi bittikten sonra da turizmde yaşanan bu canlılığın devam edeceğini, ziyaretçilerin dizi çekim mekânlarını ziyaret etmelerinde Gönül Dağı dizisinin hem aile dizisi hem de geleneklerimizi yansıtıyor olması, ayrıca uygunsuz içerikli sahnelerin ve şiddetin olmaması, samimi olması, kadının toplumda güçlü bir karakter olarak gösterilmesinin etkili olduğunu düşündükleri belirlenmiştir. Araştırmada yerel halkın, Sivrihisar’da çekim yapılan alanların trafiğe kapatılmasından ve dizi çekim yerlerinin Yozgat ili Gedelli kasabası olarak gösterilmesinden rahatsızlık duydukları tespit edilmiştir.
Yazar isimleri: ['Fatih AYDIN', 'Emine KOÇAK']
Yayın Yılı: 30 Eylül 2022
Dergi ismi: lnternational Journal of Geography and Geography Education
Yayın sayfa url: https://dergipark.org.tr/tr/pub/igge/issue/72781/1113526
Yayın pdf linki: https://dergipark.org.tr/tr/download/article-file/2415073
