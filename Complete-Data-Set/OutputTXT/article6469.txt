Makale Başlığı: BELLEK TAŞIYICILARI OLARAK TARİHİ PEYZAJ KARAKTER ALANLARI:  PRİENE ANTİK KENTİ ÖRNEĞİ
Özet: Bu çalışmada, Priene antik kenti ve yakın çevresi örneğinde, Tarihi Peyzaj Karakter Alanları (TPKA) haritalama yöntemi önerilmiş ve peyzaj-kentsel yerleşim-bellek etkileşimi kapsamındaki önemi vurgulanmıştır. Bu çalışmanın amacı unutulmaya yüz tutmuş antik kent-peyzaj ilişkisini ve kaybolan belleği Priene antik kenti örneğinde ortaya çıkarmaktır. Tarihi Peyzaj Karakter Analizi (TPKAn), bu analiz sonucunda üretilen TPKA haritaları ile birlikte, bu tür bellek arama çalışmaları için bir araçtır. Literatürdeki TPKAn çalışmalarında, çoğunlukla 15. yüzyıl sonrası peyzajlara odaklanılmıştır. Bu çalışma ile önerilen çok katmanlı TPKA haritaları hem arkeolojik dönemleri hem de Peyzaj Deseni Geçiş Alanlarını (PDGA) kapsamaktadır. Çalışma alanı örneğindeki PDGA’lar, Priene antik kenti dahil, yerleşim sahalarının gelişimini etkilemiş hatta tarih sahnesinden silinmelerine neden olmuşlardır. Çalışma sonucunda, Priene antik kenti ve yakın çevresinin geçmişten günümüze kadar olan arkeolojik ve tarihi peyzaj karakteri haritalanmıştır. MÖ 700’lerde kurulan Priene, döneminin önemli liman kentlerinden biridir. Bugün, Adalar (Ege) Denizi’nden yaklaşık 15 km içerde olan kentin yer seçimi, planı ve sokak düzeninde antik peyzajın etkin rol aldığı belirtilebilir. Bu çalışma ile alana özgün doğa-insan etkileşiminin tüm zamansal katmanlarını kapsayacak bir TPKA haritalama yöntemi önerilmektedir.  Yöntemin uygulanabilmesi için Coğrafi Bilgi Sistemleri (CBS) altyapısına ve sunduğu olanaklara gereksinim bulunmaktadır. Antik kentlerin, tarihsel oluşum ve dönüşümlerinin sahnelendiği çok katmanlı arkeolojik (palimpsest) peyzaj özellikleri ile birlikte kayıt altına alınması, bu kentlerin kültürel miras değerlerinin ve bulundukları yerle etkileşimlerinin hem daha tutarlı olarak anlaşılmasına hem de güncel peyzaja ilişkin koruma-kullanım stratejilerinin daha etkin geliştirilmesine olanak sağlayabilir.
Yazar isimleri: ['Nergiz BELEN', 'Şükran ŞAHİN']
Yayın Yılı: 4 Temmuz 2021
Dergi ismi: GSI Journals Serie C: Advancements in Information Sciences and Technologies
Yayın sayfa url: https://dergipark.org.tr/tr/pub/aist/issue/63581/956828
Yayın pdf linki: https://dergipark.org.tr/tr/download/article-file/1840756
