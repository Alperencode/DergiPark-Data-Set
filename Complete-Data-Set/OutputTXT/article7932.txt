Makale Başlığı: HEMŞİRELİK EĞİTİMİNDE EĞİTİM PROGRAMI DEĞERLENDİRME ÇALIŞMALARI:  SİSTEMATİK DERLEME
Özet: Amaç: Bu sistematik derleme, hemşirelik eğitim programlarının geliştirilmesi ve iyileştirilmesinde önemli bir rol oynayan eğitim programı değerlendirme çalışmalarını sistematik olarak incelemek amacıyla yapılmıştır. Yöntem: Bu sistematik derlemede PRISMA bildirimi kontrol listesinden yararlanılmıştır. “Science Direct” ve “Google Scholar” veri tabanları taranarak ulaşılan makaleler çalışmanın evrenini oluşturmuştur. Bu taramalar; “curriculum evaluation”, “nursing curriculum evaluation”, “curriculum evaluation in nursing education”, “curriculum evaluation and nursing education” “curriculum evaluation in nursing” ve “curriculum evaluation and nursing” anahtar kelimeleri kullanılarak İngilizce olarak yapılmıştır. Sistematik derlemeye; Ocak 2015-Aralık 2019 tarihleri arasında araştırma ya da derleme olarak yayımlanmış, yayın dili İngilizce olan, anahtar kelimeleri yayın başlığında yer alan, tam metnine ulaşılabilen ve hemşirelik eğitim programlarının değerlendirildiği makaleler dahil edilmiştir. Sistematik derlemeye dahil edilme kriterlerini karşılayan toplam 17 çalışma örneklemi oluşturmuştur. Veri analizi, araştırmacılar tarafından hazırlanan veri özetleme formu doğrultusunda yapılmıştır. Bulgular: Sistematik derlemede araştırma sorularına ilişkin bulgular beş başlık altında verilmiştir. Bu başlıklar; hemşirelik eğitim programı değerlendirme çalışmalarında kullanılan araştırma tasarımları, görüş alınan paydaşlar, kullanılan veri toplama araçları ve teknikleri, program değerlendirme çalışmalarına göre hemşirelik eğitim programları etkililiği ve kullanılan program değerlendirme modelleridir. Sonuç: Program değerlendirme çalışmalarının ve buna paralel olarak yapılacak yayınların niteliğinin ve niceliğinin artması; nitelikli eğitim programlarının tasarlanması ve iyileştirilmesinde alanda çalışan eğitimcilere yol gösterici olacaktır.
Yazar isimleri: ['Gülsüm ÇONOĞLU', 'Fatma ORGUN', 'Nilay ÖZKÜTÜK']
Yayın Yılı: 30 Eylül 2022
Dergi ismi: Izmir Democracy University Health Sciences Journal
Yayın sayfa url: https://dergipark.org.tr/tr/pub/iduhes/issue/72852/994386
Yayın pdf linki: https://dergipark.org.tr/tr/download/article-file/1970273
