Makale Başlığı: Göçmenlerin Türkiye’ye Entegrasyonu ve Gündelik Hayatta Kültürel Etkileşimleri: Çinliler Örneği
Özet: Günümüzde sınırların daha kolay aşılabilmesi ile coğrafi hareketlilikler hız kazanmaktadır. Bu coğrafi hareketliliklerden bir tanesini uluslararası göçler oluşturmaktadır. Uluslararası göçler ile birlikte göçmenlerin kimlik, kültürel kodları ve gündelik yaşam biçimleri, hedef ülkede yeni bir kimlik ve sosyo-kültürel yapı ile karşılaşmaları durumunda değişebilmektedir. Bu durum, göçmenlerin kültürleşme, topluma adapte olma ve uyum sağlama süreçlerini etkilemektedir. Bu çalışmada göç, kimlik ve kültürleşme kuramları üzerinden Türkiye’de yaşayan Çinli göçmenler ele alınmıştır. Bu çalışmada Çinlilerin; Türkiye’yi seçme nedenleri, yasal olarak Türkiye’de bulunma durumları, Türkiye ve Türkler ile olan ilişkilerine uyum sağlama düzeyleri,  hibrit kimlik oluşturup oluşturamadıkları, Türk kültüründen etkilenme ve Türkiye’deki hizmetlerden yararlanma düzeyleri incelenmiştir. Çalışmada nitel araştırma modeli kullanılmış, katılımcı ve kurumlara kartopu örnekleme modeli ile ulaşılmıştır. Çalışmada 15 Çinli katılımcıya ve Çinliler ile ilişkisi bulunan 5 kuruma yarı yapılandırılmış mülakat formu uygulanmıştır. Çalışmanın veri analizinde ise nitel olan içerik analiz tekniği kullanılmıştır. Çalışmada Çinlilerin eğitim, istihdam, evlilik gibi farklı nedenlerle Türkiye’yi hedef ülke olarak seçtikleri, farklı alanlarda öğrenim gördükleri ve istihdam sağladıkları, genel olarak göçmenlerin Çin vatandaşı olarak Türkiye’de bulundukları tespit edilmiştir. Çinli göçmenlerin dil, barınma, sağlık gibi hizmetlere erişimde problem yaşadıkları, Türkiye ve Türkler ile olan ilişkilerine uyum sağladıkları ve Türk kültüründen etkilendikleri sonucuna ulaşılmıştır.
Yazar isimleri: ['Elif EMRE', 'Erdem DİRİMEŞE']
Yayın Yılı: 30 Haziran 2022
Dergi ismi: Sosyal ve Beşeri Bilimler Dergisi
Yayın sayfa url: https://dergipark.org.tr/tr/pub/jssh/issue/70813/1130937
Yayın pdf linki: https://dergipark.org.tr/tr/download/article-file/2487284
