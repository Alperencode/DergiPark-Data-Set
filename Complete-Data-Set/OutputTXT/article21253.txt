Makale Başlığı: Doğum Ağrısını Azaltmada Kullanılan Bir Gevşeme Tekniği: Hipnozla Doğum
Özet: Doğum, doğal bir olaydır. Anne adayları gebe kaldıklarında doğum sürecine uyum sağlamaya başlamaktadır. Bu uyum bedeninin gösterdiği fizyolojik yanıtlarla desteklenmektedir. Doğumun rahatsızlığını azaltmak için beden mükemmel bir şekilde donatılmıştır. Kadınlar, bedenlerinin gebe kalınacağını, taşıdıkları bebeklerin gelişiminin nasıl besleneceğini ve nasıl doğurulacağını içgüdüsel olarak bilmektedir. Doğum eylemi ile ilgili çevrenin ya da kişinin yaşadığı olumsuz tecrübeler gebelerde korku oluşturarak doğum ve ağrı kelimelerinin birlikte anılmasına neden olmaktadır. Gebelerin başarılı bir doğum geçirmesi için birçok ağrı kontrol yöntemi bulunmaktadır. Doğumda hipnoz kullanımı bu yöntemlerden bir tanesidir. Mongan tarafından hipnoz kullanımı “HypnoBirthing” ismiyle ifade edilmeye başlanmıştır. HypnoBirthing, kişinin kendi korkularından özgürleşmesi üzerine odaklanan, rahat bir doğum için derin bir gevşemeyi esas alan, rahat, sağlıklı, huzurlu ve bilinçli bir doğum yolunda kullanılan uluslararası hem doğum yöntemi hem de doğuma hazırlık felsefesidir. HypnoBirthing felsefesi ile derin gevşeme sağlanmakta ve kurulan güven ortamı sayesinde bilinçaltında depolanmış olumsuz/negatif duygu ve korkular yerini pozitif beklentilere bırakmaktadır. Pozitif beklentiler ve güven duygusu doğum sürecini kolaylaştırmaktadır. HypnoBirthing, annelerin, kendi yaradılışlarından gelen nazik, rahat, güçlü bir şekilde ve keyifle doğurma kapasiteleriyle işbirliği yapmalarını sağlamaktadır. Anne ve baba adayları gerekli eğitimler verilerek doğuma hazırlanmakta, bu sayede korkularından arınmakta ve ağrı oluşumu engellenmektedir. HypnoBirthing ile derin bir gevşeme sağlanarak gebelerin kendi bedenlerinin doğal yanıtıyla doğumlarını gerçekleştirmelerine olanak verilmektedir. Bu makalede hipnoz, doğum ağrısı ve HypnoBirthing felsefesi konuları güncel literatür doğrultusunda incelenerek ele alınmıştır.
Yazar isimleri: ['Nezihe KIZILKAYA BEJİ', 'Gizem KAYA', 'Ayşe YILDIZ']
Yayın Yılı: 30 Mart 2022
Dergi ismi: Tıp Fakültesi Klinikleri Dergisi
Yayın sayfa url: https://dergipark.org.tr/tr/pub/atk/issue/70638/874912
Yayın pdf linki: https://dergipark.org.tr/tr/download/article-file/1557701
