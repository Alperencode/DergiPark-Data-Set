Makale Başlığı: Şehirlerin Pandemik Kırılganlık Seviyelerinin Faktör Analizi Yöntemiyle Belirlenmesi
Özet: Yeni Koronavirüs Hastalığı (Covid-19) ile beraber pandemi kavramı yeniden hayatımıza girmiş, küresel ölçekteki salgın tüm insanlığı etkisi altına almıştır. Dünya’da bazı ülkelerin bu salgından daha fazla etkilenip diğerlerinin daha az zarar gördüğü gibi, Türkiye’de de bazı şehirlerde vaka ve vefat sayıları kritik derecede yüksek olmasına rağmen diğerleri daha az etkilenmiştir. Bu çalışmanın amacı, vaka sayılarındaki farklılıkların ortaya çıkmasında etkili olması muhtemel değişkenlerden yola çıkarak şehirlerimizin pandemiye karşı kırılganlık seviyelerini ölçmektir. Kırılganlık seviyesi yüksek olan illerimiz belirlenip bu bölgelere öncelik verildiğinde ve kırılganlığa yol açan sebepler tespit edilip gerekli çözümler üretilmeye başlandığında, şehirlerin salgına karşı direncinin artacağı ve vaka sayılarının azalmasına katkı sağlanacağı düşünülmektedir. Literatürde ve özellikle Türkiye’de gerçekleştirilen benzer çalışmaların genel olarak sosyal, ekonomik ve mekânsal kırılganlık indekslerinden biri üzerine kurgulandığı görülmüş, ilgili tüm faktörleri bir araya getiren bütüncül bir yaklaşıma rastlanmamıştır. Bu çalışmada literatür taraması neticesinde belirlenen ve nüfus, demografi, kentsel yaşam, ekonomi, iklim, çevre ve sağlık altyapısı göstergeleri altında toplanan 35 farklı değişken kullanılmış, faktör analizi yöntemiyle her şehrin Pandemik Kırılganlık İndeksi puanı hesaplanarak en kırılgan illerden en az kırılgan olanlara doğru indirgenen hiyerarşik bir sıralama gerçekleştirilmiştir. 
Yazar isimleri: ['Cem KIRLANGIÇOĞLU']
Yayın Yılı: 8 Temmuz 2022
Dergi ismi: Coğrafya Dergisi
Yayın sayfa url: https://dergipark.org.tr/tr/pub/iucografya/issue/71353/1057248
Yayın pdf linki: https://dergipark.org.tr/tr/download/article-file/2189784
