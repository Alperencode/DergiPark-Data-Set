Makale Başlığı: KORONAVİRÜS PANDEMİ SÜRECİNDE GUY STANDİNG’İN PREKARYA KAVRAMI ÜZERİNE SOSYOLOJİK BİR DEĞERLENDİRME
Özet: Bu çalışma, Guy Standing’in ‘Prekarya’ kavramı çerçevesinde koronavirüs pandemisi sürecinde yaşanan ekonomik ve sosyal dönüşümü ele almayı ve analizi amaçlamaktadır. Dünyanın geneli, koronavirüs pandemisi ile geçen iki yılı aşkın bir zamandan beri hemen hemen her sahada büyük bir değişim ve dönüşümün içinden geçmektedir. Dünyanın modern zamanlarda yaşadığı en etkili salgınların başında gelen ve alışkanlıklarımızı büyük oranda değiştiren pandemi ile birlikte insanların hayata dair beklenti ve taleplerinin önemli değişikliklere uğradığını söylemek mümkündür. Uluslararası kuruluşların küresel salgının etkilerinin devam ettiğini belirtmesinin yanı sıra ekonomik ve toplumsal toparlanmanın yavaş ve belirsiz olacağına dair ifadeleri de dünyanın tamamının uzun yılları kapsayacak oldukça ciddi bir sorunla baş etmesi gerektiğini göstermektedir. Üstelik koronavirüs pandemisinin bilhassa ekonomik hayattaki yansımalarının derin bir yoksulluk, eşitsizlik ve güvencesizlik olarak hali hazırda toplumları etkilemeye devam ettiği bir gerçek olarak karşımızda durmaktadır. Guy Standing’in “Prekarya” kavramı, neo-liberal politikaların bir sonucu olarak ortaya çıkan bir terim olmanın ötesinde, güvencesizlik ve belirsizlik kavramlarını iliklerine kadar yaşayan yeni bir toplumsal sınıfın varlığına işaret eder. Bu bağlamda, günümüzde her geçen gün artan hizmet sektöründeki istikrarsız ve belirsizliklerle hayatını sürdüren çalışanları ifade eden prekarya kavramının bilhassa koronavirüs sürecinin ortaya çıkardığı değişimlerle birlikte daha fazla öne çıktığı ve yeniden değerlendirilmesi gerektiği bu çalışmanın temel iddiasını oluşturmaktadır. Bu itibarla, insanların pandemi ile birlikte özellikle ekonomik ve toplumsal hayatta daha da belirgin hale gelen ve derinleşen prekaryalaşma süreçlerini sosyolojik bir bakış açısıyla ortaya koymak çalışmanın odak noktasını oluşturmaktadır.
Yazar isimleri: ['Mümin AYPARÇASI']
Yayın Yılı: 30 Ekim 2022
Dergi ismi: ESAM Ekonomik ve Sosyal Araştırmalar Dergisi
Yayın sayfa url: https://dergipark.org.tr/tr/pub/esamdergisi/issue/73262/1146792
Yayın pdf linki: https://dergipark.org.tr/tr/download/article-file/2550428
