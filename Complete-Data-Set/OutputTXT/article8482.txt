Makale Başlığı: Sosyal Politikaların Finansallaşması Bağlamında Hanehalkı Borçluluğu
Özet: Neoliberalizm ve küreselleşmeyle birlikte hız kazanan ve kapsayıcılık alanını  genişleten  finansallaşma  sürecinde  finansal  kurumlar  ve  bankalar,  devletler  ve  şirketlerden  sonra  hanehalkı  borçluluğu  üzerinden kendilerine yeni bir kazanç kapısı açmıştır. Bu durum zihniyet  yapısı  bakımından  doğa  felsefesinden  bilim  devrimine  geçişte ortaya çıkan kontrol etme isteğinin ve kapitalizmin teorik temellerine bürünerek toplum ve insanlık ile örtüşmeyen bir iktisat anlayışının gelişmesi ile ilgilidir. Bu bağlamda niceliğe ve niteliğe yönelik finansallaşma stratejileri neredeyse her gelir grubundan insanı kapsar hale gelmiştir. Nitekim finansallaşmanın hanehalkı borçluluğu üzerinden hedefine aldığı bazı bireyler, aynı zamanda sosyal politikaların varlık amacı olan bireylerden başkası değildir. Dolayısıyla bu çalışmanın amacı hanehalkı borçluluğu üzerinden kazanç  sağlayan  finansal  yapının  sosyal  politikalar  üzerindeki  etkilerini ve hanehalklarına yönelik olarak geliştirilen borçlandırma stratejilerini  incelemektir.  Literatür  taraması  neticesinde  refah  devletlerinin  yerini  borç  refahı  devletlerinin,  sosyal  içermenin  yerini finansal içermenin aldığı ve bu durumun sosyal politikaların finansallaşması şeklinde yorumlandığı görülmektedir. Finansallaşma ve finansal yeniden yapılanma kapsamında geliştirilen borçlandırma stratejileri,  piyasa  iktidarına  güç  kazandırırken  aynı  zamanda  sosyal  devleti  güçten  düşürmektedir.  Ayrıca  sosyal  devletlerin  refah  temininde  eksiklerle  karşılaşan  hanehalklarının  temel  gereksinimlerini finanse etmek için bireysel kredilere başvurması; borçlu bir toplum yapısı meydana getirmektedir
Yazar isimleri: ['Başak Işıl ALPAR']
Yayın Yılı: 30 Haziran 2022
Dergi ismi: İstanbul İktisat Dergisi
Yayın sayfa url: https://dergipark.org.tr/tr/pub/istjecon/issue/68938/1122890
Yayın pdf linki: https://dergipark.org.tr/tr/download/article-file/2453872
