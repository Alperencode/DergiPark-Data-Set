Makale Başlığı: GASTRO-TURİSTLERİN YERELLİK VE YİYECEK KİŞİLİK ÖZELLİKLERİNİN YEREL YİYECEK SATIN ALMA NİYETİNE ETKİSİ: GAZİANTEP İLİ ÖRNEĞİ
Özet: Bu araştırmanın amacı Gaziantep ilini ziyaret eden turistlerin yerellik tercihlerinin ve yiyecek kişilik özelliklerinin yerel yiyecek tutumuna ve yerel yiyecek satın alma niyetine etkisini anlamaktır. Araştırmada yerellik tercihi, yiyecek kişilik özellikleri, yerel yiyecek tutumu ve yerel yiyecek satın alma niyeti ölçekleri kullanılmıştır. Araştırmanın birincil verilerini Gaziantep ilini ziyaret eden 412 turiste kolayda örneklem metodu kullanılarak uygulanan anketler oluşturmaktadır. Araştırma verileri SPSS istatistik programında kodlandıktan sonra Smart PLS istatistik programında yapısal eşitlik modeliyle analiz edilmiştir. Araştırma modelinde kullanılan ölçeklerden yerellik tercihi alt faktörü toplumsallaştırmanın formatif ve diğer ölçeklerin de reflektif özellik gösterdiği tespit edilmiştir. Bu bağlamda ölçüm yöntemi olarak kısmi en küçük kareler yöntemi kullanılmıştır. Araştırma sonuçları incelendiğinde, dikkat çekme tercihinin yerel yiyecek tutumunu pozitif yönde anlamlı olarak etkilemediği, karşı çıkma tercihi ve toplumsallaştırma tercihinin yerel yiyecek tutumunu pozitif yönde anlamlı olarak etkilediği sonucuna ulaşılmıştır. Ayrıca yiyecek neofilisi kişilik özelliğinin, yerel yiyecek tutumunu pozitif yönde anlamlı olarak etkilediği ve yiyecek neofobisi kişilik özelliğinin, yerel yiyecek tutumunu negatif yönde anlamlı olarak etkilemediği tespit edilmiştir. Son olarak yerel yiyecek tutumunun, yerel yiyecek satın alma niyetini pozitif yönde anlamlı olarak etkilediği sonucu bulunmuştur.
Yazar isimleri: ['Ayşe KOÇ APUHAN', 'Üzeyir KEMENT']
Yayın Yılı: 30 Haziran 2022
Dergi ismi: Hitit Sosyal Bilimler Dergisi
Yayın sayfa url: https://dergipark.org.tr/tr/pub/hititsbd/issue/70753/1099676
Yayın pdf linki: https://dergipark.org.tr/tr/download/article-file/2358571
