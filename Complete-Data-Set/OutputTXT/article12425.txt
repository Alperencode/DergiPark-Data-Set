Makale Başlığı: COVID-19 salgını özelinde aşı kararsızlığı: Bitlis örneği
Özet: İlk olarak Çin’de görülen ve 13 Ocak 2020 tarihinde tanımlanan Covid-19 salgını, tüm dünyayı etkisi altına almış ve toplumları ekonomik, sosyal, siyasi pek çok alanda derinden etkilemiştir. Dünyada Covid 19 salgınını kontrol altına alma çabasıyla başta Sinovac, Biontech, Moderna, Astrazeneca, Sputnik V, Sinopharm olmak üzere pek çok aşı çalışması ile dünyada geniş ölçekli aşı kampanyaları, zorunlu aşılama uygulamaları, toplumlarda aşı kararsızlığı ve aşı karşıtlığı tepkilerini yeniden gündeme getirmiştir. Bu noktada geçmişten bugüne varlık gösteren aşı reddi/aşı karşıtlığına ilişkin tutum ve tepkiler Covid 19 özelinde şekillenmeye başlamış, aşılama süreçlerinde aşı tereddüdü/kararsızlığı kavramı tartışmaları gündeme gelmiştir. Bu çalışmanın amacı bireylerin Covid 19 aşılama sürecine yönelik mesafeli yaklaşımlarının altında yatan nedenleri ve bireylerin aşıya yönelik tutumlarını açıklayabilmektir. Bu çalışma, Doğu Anadolu Bölgesinde bulunan Bitlis ili özelinde bireylerin aşıya yönelik düşünceleri ve aşılanma oranlarındaki düşüklüğün nedenlerini bir alan araştırması ile değerlendirmeyi amaçlamaktadır. Çalışma kapsamında, Covid 19 aşılarına yönelik kararsızlık yaşayan katılımcılar ile yapılan derinlemesine görüşmelerle aşı kararsızlığının altında yatan nedenlerin ifade edilmesi ve akademik alandaki bir boşluğun doldurulmasının yanı sıra aşılanma noktasında karşı karşıya gelen gruplar ile kurumların iletişimine katkı sağlanması hedeflenmektedir. Nitel araştırma yöntemiyle gerçekleştirilen çalışma, Covid 19 salgınının ve aşılanmanın yeni gelişen bir süreç olması nedeniyle keşfedici bir modele dayanmaktadır. Amaçlı örnekleme tekniği kullanılan araştırmaya Bitlis ilinde ikamet eden farklı demografik özelliklere sahip, tek doz aşı olmuş ya da hiç olmamış 15 yetişkin birey katılmıştır. Görüşmeler sonucunda elde edilen veriler çalışmanın amacına uygun temalar çerçevesinde analiz edilmiştir.
Yazar isimleri: ['Başak DÜZEL', 'Meryem MEMİŞ DOĞAN']
Yayın Yılı: 30 Haziran 2022
Dergi ismi: NOSYON: Uluslararası Toplum ve Kültür Çalışmaları Dergisi
Yayın sayfa url: https://dergipark.org.tr/tr/pub/nosyon/issue/71049/1074356
Yayın pdf linki: https://dergipark.org.tr/tr/download/article-file/2256574
