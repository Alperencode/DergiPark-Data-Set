Makale Başlığı: Farelere Uygulanan Deneysel Tip 1 Diyabet Modelleri
Özet: Diyabet, çağımızın en önemli sağlık sorunları arasında yer almaktadır. Pankreas Langerhans adacıklarındaki β hücreleri tarafından salgılanan insülin, kan glikoz seviyesinin düzenlenmesinde önemli rol oynamaktadır. Bu hücrelerin zarar görmesi ya da insülin salınımının farklı bir yolla engellenmesi sonucu tip 1 diyabet şekillenmektedir. Hayvan türlerinde de beta hücresi hasarına bağlı deneysel tip 1 diyabet oluşturulabilmektedir. Her hayvan türü kendine özgü olarak kan glikoz seviyesine sahiptir. Bu düzeyin belirli bir oran veya miktarda yukarısına çıkılması diyabetin başladığının bir göstergesidir. Günümüze kadar yapılmış olan çeşitli çalışmalarda tip 1 diyabetin deneysel olarak farklı metotlarla oluşturulabildiği gösterilmiştir. Tip 1 diyabet oluşturma protokollerinin her birinin kendi içerisinde hem avantajları hem de dezavantajları bulunmaktadır. Her protokolün sonuçlanması farklı zaman aralığında ve çeşitli etkenlere bağlı olarak gerçekleşmektedir. Çalışmada kullanılacak hayvan sayısı, deneklerin sağlık ve beslenme durumları gibi çeşitli etmenlere bağlı olarak farklı protokoller seçilmektedir. Hem geliştirilen bu protokoller hem de tip 1 diyabet hastalığıyla ilgili artan bilgimiz sayesinde çeşitli transgenik hayvanların üretilmesi bir nebze bile olsa bu hastalığın aydınlatılması ve tip 1 diyabetin belirli yönlerine odaklanılması konusunda önemli gelişmelerin kaydedilmesini sağlamıştır. Bu derlemede farelerde güncel olarak kullanılan tip 1 diyabet oluşturma modellerinin bir araya getirilmesi amaçlanmıştır.  
Yazar isimleri: ['Semin GEDİKLİ', 'Ali Can ÖZCAN']
Yayın Yılı: 28 Eylül 2022
Dergi ismi: Laboratuvar Hayvanları Bilimi ve Uygulamaları Dergisi
Yayın sayfa url: https://dergipark.org.tr/tr/pub/jlasp/issue/72756/1161426
Yayın pdf linki: https://dergipark.org.tr/tr/download/article-file/2594047
