Makale Başlığı: Mühendislik Kültürünün ve Eğitiminin Öncüsü: Ord. Prof. Mehmet Fikri Santur (1878-1951)
Özet: Mehmet Fikri Santur, Osmanlı’dan Cumhuriyet’e, isim değiştirerek birbirine dönüşen İTÜ’nün ve Yıldız Teknik Üniversitesi’nin öncüsü sivil mühendislik eğitimi veren kurumlarda 43 yıl aralıksız hocalık ve idarecilik yapmıştır. Santur, Avrupa’da yapılan bilimsel toplantılara katılmış, yabancı kaynakları yakından izlemiş ve gençlerin yetişmesi için özel bir çaba göstermiştir. Nafia Nezareti tarafından sık sık görevlendirilen Santur’un sahada da pek çok çalışması olmuştur. Bu gayretleriyle Santur, Osmanlı’dan Cumhuriyet’e mühendislik kültürünün ve eğitiminin yaygınlaşmasında etkin rol oynayan sayılı simalardan biridir. Eldeki bu çalışma kapsamında, Santur’un daha önce mevcut olmayan tam bir biyografisini hazırlamak amacıyla basılı kaynakların yanında arşiv belgelerine başvurulmuştur. Ayrıca, matematik ve mühendislik alanında yazdığı kitap ve makalelerinin tam bir bibliyografyası ilk defa hazırlanmıştır. 16 farklı kitabını tespit ettiğimiz Fikri Santur’un eserlerinin pek çok kez baskısı yapılmıştır. Santur’un bu eserleri, modern mühendislik eğitiminin ülkede yaygınlaşmasını sağlayan temel referans mahiyetindeki eserlerdendir. Fikri Santur’un 8 farklı dergide 57 makalesi yayımlanmıştır. Bu eserlerin fen ve mühendislik eğitimi tarihi açısından önemi eldeki bu çalışma ile ortaya konulmuştur. Bu makalelerden, Argand sistemini ve fotoelastisiteyi tanıttığı makaleleri kendi alanlarında ülkede yazılan ilk makalelerdendir. Tüm bu veriler ışığında Santur’un fen, matematik ve mühendislik eğitimimize olan katkıları ortaya konulmaya çalışılmıştır.
Yazar isimleri: ['Semiha Betül BAYAM TAKICAK']
Yayın Yılı: 20 Aralık 2022
Dergi ismi: Üniversite Araştırmaları Dergisi
Yayın sayfa url: https://dergipark.org.tr/tr/pub/uad/issue/73577/1178366
Yayın pdf linki: https://dergipark.org.tr/tr/download/article-file/2663543
