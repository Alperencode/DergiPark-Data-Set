Makale Başlığı: Çocukların Kullandığı Şikayet Edimi Stratejileri
Özet: Bu araştırmada okulöncesi dönemde bulunan 5-6 yaş aralığındaki çocukların edimsel bir tür olarak kullandığı şikayet etme stratejilerinin ve şikayet stratejilerini seçerken yetişkinlerden ne ölçüde farklılaştıklarının belirlenmesi amaçlanmıştır. Tarama modelinde yürütülen araştırmanın katılımcılarını çocuklardan ve yetişkinlerden oluşan iki grup oluşturmaktadır. Birinci grupta okulöncesi kurumlarında eğitim alan ve yaşları 5-6 yaş aralığında olan 110 çocuk, ikinci grupta ise Türk kültüründe ve Türkçede kullanılan şikayet stratejilerini belirlemek amacıyla araştırmaya dahil edilen 110 yetişkin yer almıştır. Veriler çocuklar ve yetişkinler için denk olacak biçimde hazırlanan iki Söylem Tamamlama Testi ile toplanmıştır. Veri toplama sürecinde okuma yazma bilmedikleri için çocuklarla görüşme yapılmış, yetişkinlere ise yazılı form verilmiştir. Katılımcıların verdiği yanıtlar iki uzman tarafından değerlendirilmiş ve yanıtın hangi stratejiye karşılık geldiği belirlenmiştir. Çocukların ve yetişkinlerin ilgili bağlamlarda kullandığı şikayet etme stratejilerinin sıklık ve oran hesapları yapılmış, elde edilen sonuçlar karşılaştırmalı biçimde raporlanmıştır. Araştırmada ulaşılan sonuçlara göre 5-6 yaş aralığındaki çocukların şikayet etme strateji seçimleri yetişkinlerin seçimlerinden önemli ölçüde farklılaşmaktadır.
Yazar isimleri: ['Nihat BAYAT', 'Burcu BEZİRGANOĞLU']
Yayın Yılı: 27 Ekim 2022
Dergi ismi: Dil Eğitimi ve Araştırmaları Dergisi
Yayın sayfa url: https://dergipark.org.tr/tr/pub/jlere/issue/73195/1161692
Yayın pdf linki: https://dergipark.org.tr/tr/download/article-file/2595073
