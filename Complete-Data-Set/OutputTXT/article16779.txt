Makale Başlığı: Koruculuk Mesleğinin Kadın Profili
Özet: Bu çalışma, Doğu ve Güneydoğu Anadolu bölgesinde görev yapmakta olan kadın korucularla yapılmıştır. Araştırmada; kadın korucular özelinde 37 yıldır bölge gerçeği çatışma ortamında hayatını sürdüren korucuların sosyal ve kültürel yaşamlarının kendi anlatımlarıyla ortaya konulması, bu bireylerin kendilerini konumlandıkları düzlemlerin temsil ve kimlik parametreleriyle açığa çıkarılması hedeflenmiştir. Temel sorumuz; “Kadın korucular kimdir, bu mesleği nasıl seçmişler ve kendilerini nasıl tanımlamaktadırlar?” Koruculuk mesleğini seçerek yaşamlarına devam eden kadınlar ile katılımlı gözlem yoluyla görüşülmüştür. Görüşmeler için “Etik Kurul Kararı”   alınmıştır.  Görüşmecilere kartopu yöntemiyle ulaşılarak kültür ve kimlik bileşenleri nitel yöntemle betimlenmiştir. Derinlemesine görüşmeler yapılarak gerçekleştirilen bu çalışma, tamamlanan doktora tezinden   uyarlanmıştır.  Sosyal bilimlerin üzerinde durduğu önemli konulardan birisi de “kimlik” kavramıdır. Dışarıdan bakıldığında koruculuk bir meslek grubu, sosyal statü gibi görünse de kendileri ile temas edildiğinde koruculuğun meslek kalıbını aştığı, günlük ve sosyal yaşamda etkin olan önemli bir temsil hâline geldiği anlaşılmaktadır. Dolayısıyla devlet eliyle başlatılan ve istihdam sağlanmasına yönelik oluşturulan bir meslek grubunun diğer mesleklerden farklı bir kimlik geliştirdiği gözlemlenmektedir. Ana sorunsalımız; kimlik inşasının bileşenlerine ulaşmak olmakla birlikte sosyal kimlik, sınıflandırma ve nihayetinde kimliğin temsiliyeti, sembolleri, aidiyet hissiyatı, milliyetçilik ögeleri ve farklılaşma da açıklanmaya çalışılan alt konular olarak belirlenmiştir. Tanınma, tanıtma ve aidiyet davranışlarını içinde barındıran kimlik olgusu birçok disiplinin olduğu gibi sosyal antropolojinin de ilgilendiği konulardan birisidir.  Bu anlamda kimlik bireysel ve toplumsal olarak her iki açıdan da iç ve dış dinamiklerle inşa edilirken, kendini farklı bileşenlerin sentezleriyle ortaya koyar. Kadın korucuların kimliklerinin inşasına yönelik öne çıkan faktörler, etnisite, din, dil ve koruculuk mesleği bu çalışmada açıklanmaya çalışılmıştır.
Yazar isimleri: ['Taner KAPLAN']
Yayın Yılı: 30 Haziran 2022
Dergi ismi: Uluslararası İnsan Çalışmaları Dergisi
Yayın sayfa url: https://dergipark.org.tr/tr/pub/uicd/issue/70572/1122938
Yayın pdf linki: https://dergipark.org.tr/tr/download/article-file/2454041
