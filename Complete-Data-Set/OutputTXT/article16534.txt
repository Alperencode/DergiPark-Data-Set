Makale Başlığı: Ergenlerin Covıd-19 Pandemi Stresi Üzerine Akış Kuramına Dayalı Bir Psiko-Eğitim Programı: Deneysel Bir Çalışma
Özet: Tüm dünyayı ve ülkemizi ani bir şekilde etkileyen Covıd-19 pandemisi sonucunda yürürlüğe konulan sosyal mesafe ve hijyen kuralları, sokağa çıkma kısıtlamaları ve uzaktan eğitim uygulamaları gibi bir dizi tedbirler, insanların normal yaşam koşullarında pek çok değişime yol açmıştır. Pandemi sürecine bağlı bu değişimlerin özellikle de lisede öğrenim gören ergenlerin stres düzeylerinde artışlar meydana getirdiğine yönelik açıklamaların zaman zaman uzmanlar tarafından ifade edildiği görülmüştür. Bu araştırmanın amacı "Pandemi Stresi için Uyarlanmış Akış Kuramına Dayalı Stresle Başa Çıkma Grup Programı"nın lise öğrencilerinin Covıd-19 pandemi stresi ve stresle başa çıkma stratejileri düzeylerine olan etkisini incelemektir. Araştırma deneysel model kullanılarak gerçekleştirilmiş olup araştırmanın çalışma grubu, 2020-2021 eğitim-öğretim yılında Kayseri ili, Talas ilçesinde, Milli Eğitim Bakanlığı’na bağlı 6 devlet lisesinde öğrenim gören 10’u deney 10’u da kontrol grubu olmak üzere toplam 20 öğrenciden oluşturmaktadır. Araştırma kapsamında deney grubuna hazırlanan 13 oturumluk çevrimiçi grupla psiko-eğitim programı uygulanmış, kontrol grubuna ise herhangi bir çalışma yapılmamıştır. Araştırmanın verileri, "Gözden Geçirilmiş Stresle Başa Çıkma Stratejileri Ölçeği", "Koronavirüs Anksiyete Ölçeği" ve "Yaşantıyı Örnekleme Formu" kullanılarak elde edilmiştir. Elde edilen verilerin analizinde tekrarlı ölçümler için "Mann-Whitney U" testi kullanılmıştır. Araştırma sonucunda, elde edilen bulgulara göre "Pandemi Stresi İçin Uyarlanmış Akış Kuramına Dayalı Stresle Başa Çıkma Grup Programı" ile ergenlerin "Covıd-19 pandemi stresi" ve "Stresle Başa Çıkma Stratejileri" toplam puanı düzeyleri arasında anlamlı bir ilişki olduğu tespit edilmiştir. Elde edilen bulgulardan hareketle "Pandemi Stresi için Uyarlanmış Akış Kuramına Dayalı Stresle Başa Çıkma Grup Programı" ergenlerin Covıd-19 pandemi stresini azaltmada ve "Stresle Başa Çıkma Stratejileri Genel Puanını” yükseltmekte etkili bir program olduğu görülmüştür.
Yazar isimleri: ['Hilal YILMAZ', 'Ertuğrul TALU']
Yayın Yılı: 26 Ekim 2022
Dergi ismi: Ulusal Eğitim Akademisi Dergisi
Yayın sayfa url: https://dergipark.org.tr/tr/pub/uead/issue/73165/1134581
Yayın pdf linki: https://dergipark.org.tr/tr/download/article-file/2502363
