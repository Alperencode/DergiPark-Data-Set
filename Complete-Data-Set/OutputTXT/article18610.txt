Makale Başlığı: Çocuklarda Fleksibl Bronkoskopi- Marmara Çocuk Göğüs Hastalıkları Deneyimi
Özet: Amaç: Fleksibl bronkoskopinin pediatrik hastalarda tanı ve/veya tedavi amaçlı kullanımı yeni endikasyon alanlarıyla son yıllarda oldukça artış göstermiştir. Bu çalışmada amacımız Çocuk Göğüs Hastalıkları kliniğimizde 5 yıllık sürede gerçekleştirdiğimiz 732 fleksibl bronkoskopi işlemi ile ilgili deneyimimizi sunmaktır. Gereç ve Yöntem: 2016-2021 yılları arasında fleksibl bronkoskopi işlemi uygulanan 18 yaş altı çocuklar çalışmaya dahil edildi. Hastaların tıbbi kayıtları incelendi ve demografik özellikleri, bronkoskopi endikasyonları, bronkoskopi bulguları, komplikasyonlar ve bronkoalveoler lavaj sonuçları kayıt edildi. Bulgular: Hastaların ortanca yaşı 5 yıl idi. Fleksibl bronkoskopinin en sık endikasyonu tekrarlayan alt solunum yolu enfeksiyonu (%29,6), ikinci en sık neden kronik öksürük (%16,4) idi. Fleksibl bronkoskopi yapılan hastaların 49’unda (%6,7) immun yetmezlik, 42’sinde (%5,7) malignite mevcuttu. Bronkoskopik değerlendirmeler 250 (%34,2) hastada normal hava yolu anatomisi ortaya koyarken, 482 (%65,8) hastada en az bir patolojik bulgu saptadı. En sık görülen bulgular 268 (%36,6) hastada havayolu sekresyonları artışı ile 66 (%9) hastada bronkomalazi idi. Hastaların 111’inde (%20,8) mikrobiyolojik üreme mevcuttu. Haemophilus influenzae en sık bulunan bakteri idi. Hiçbir hastada majör komplikasyon gözlenmedi. Sonuç: Fleksibl bronkoskopi, tekrarlayan alt solunum yolu enfeksiyonu olan hastalarda bronkoalveoler lavaj kültür sonuçları ile uygun antibiyotik tedavisinin verilebilmesi açısından çok önemlidir. Stridoru olan hastalarda laringomalazi veya ikincil hava yolu lezyonlarının; persistan hışıltı ve kronik öksürüğü olan hastalarda bronkomalazinin kesin tanısı için önemli bir araçtır.
Yazar isimleri: ['Almala Pınar ERGENEKON', 'Mine KALYONCU', 'Ela ERDEM ERALP', 'Bülent KARADAĞ']
Yayın Yılı: 9 Eylül 2022
Dergi ismi: Çocuk Dergisi
Yayın sayfa url: https://dergipark.org.tr/tr/pub/jchild/issue/72791/1078223
Yayın pdf linki: https://dergipark.org.tr/tr/download/article-file/2271756
