Makale Başlığı: Mide adenokarsinomlu hastalarda genel sağkalımı etkileyen faktörlerin değerlendirilmesi - Tek merkez deneyimi
Özet: Giriş: Mide kanseri, dünya çapında en sık teşhis edilen beşinci malignite olup, tanı anında sıklıkla ileri evrede olması nedeniyle mortalitesi yüksektir. Bu çalışmada merkezimizde takip ve tedavi edilen mide kanseri hastalarında genel sağkalım (GS) sonuçlarını ve sağ kalım ile ilişkili prognostik faktörleri araştırmayı amaçladık. Yöntemler: Ocak 2013 - Eylül 2020 yılları arasında takip edilen mide adenokanseri olan 200 hastanın verileri retrospektif olarak değerlendirilip kaydedildi. Bulgular: Çalışmaya alınan hastaların erkek/kadın oranı 2.3:1 ve ortanca yaş 63,83± 11,88 yıl olarak tespit edildi. Hastaların %7'sinin evre 1, %12,5'inin evre 2, %23'ünün evre 3 ve %55,5'inin evre 4 olduğu izlendi. Yaş (≤60 ve >60), cinsiyet, tümör histolojik alt tipi, tümör boyutu (≤) 5 ve >5 cm), tümör yerleşimi (antrum, korpus, kardia), TNM evresi (1, 2, 3 veya 4), lenfovasküler invazyon (var veya yok), perinöral invazyon (var veya yok), operasyon öyküsü (opere, inoperabl), cerrahi sınır durumu (pozitif veya negatif), progresyon varlığı (var veya yok) ve metastaz varlığı (var veya yok) GS'yi etkileyebilecek prognostik faktörler olarak araştırıldı. Faktörlerin tek değişkenli analizine göre; erken TNM evresi, metastaz yokluğu, adjuvan KRT ve FUFA rejimi almak, artmış GS ile ilişkiliydi (p=0.001). Sadece erken T evresi [OR: 1.38 (%95 CI, 1.046 1.822)], (p=0.023) ve adjuvan KT almak [OR: 4.5 (%95 CI, 1.554-13.046)], (p=0.006) prognostik faktörlerin çok değişkenli lojistik regresyon analizinde artan GS ile ilişkiliydi. Sonuç: Mide adenokarsinomlu hastalarda TNM evresi, adjuvan KRT, kemoterapi rejimi ve küratif cerrahi rezeksiyon GS'yi önemli ölçüde etkiledi.
Yazar isimleri: ['Anıl Can COŞKUN', 'Zeynep GÖK SARGIN', 'Güray CEYLAN']
Yayın Yılı: 30 Kasım 2022
Dergi ismi: Eskisehir Medical Journal
Yayın sayfa url: https://dergipark.org.tr/tr/pub/eskisehirmedj/issue/72297/1053950
Yayın pdf linki: https://dergipark.org.tr/tr/download/article-file/2177108
