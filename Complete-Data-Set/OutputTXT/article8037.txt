Makale Başlığı: Göçmenlerin Konut Sorunu: Suriyeli Göçmenler Özelinde Bir Değerlendirme
Özet: Kentsel mekânda göçmenlerin sayısı artıkça yaşadıkları sorunlarda görünür hale gelmektedir. Kuşkusuz bu sorunlardan en önemlisi konut sorunudur. Konut hem göçmenlerin günlük yaşamlarının idamesi bakımından vazgeçilmez bir ihtiyaç hem de uyum sürecinin sağlıklı işlemesi için önemli bir araçtır. 2011 yılında başlayan Suriyeli göçü günümüzde ciddi bir toplumsal sorun haline dönüşmüş durumdadır. Kuşkusuz bu sorunun bir parçası da konut sorunudur. 4 milyona yaklaşan Suriyelilerin sağlıklı koşullarda yaşaması için ciddi miktarda konuta ihtiyaç vardır. Diğer taraftan, konut sektörünün tümüyle özel sektörün elinde olduğu Türkiye’de göçmenlere yönelik ne sosyal konutlar üretilmekte ne de kira yardımı, kira indirimi vb. düzenlemeler bulunmaktadır. Bu çalışmanın amacı Türkiye’de yaşayan Suriyeli göçmenlerin barınma koşullarını ele almak, yaşadıkları konut sorununu farklı yönleriyle incelemektir. Suriyeli göçmenlerin kaldıkları konutlarda ciddi bir kalite sorunu bulunmaktadır. Depo, ardiye ya da hayvan barınakları göçmenlere kiraya verilmekte, çoğu zaman, artan kira fiyatları karşısında birden fazla aile birlikte aynı konutta yaşamak zorunda kalmaktadır. Suriyeli göçmenlerin belli bölgelerde yoğunlaştığı, kendi gettolarını oluşturdukları gözlenmektedir. Gettolaşma uyum sürecini sekteye uğratmakta olup, mekânsal olarak ayrışan göçmenler giderek kendi içine kapanma tehlikesiyle karşı karşıyadır.
Yazar isimleri: ['Mithat Arman KARASU', 'Ali Burak AKSUNGUR']
Yayın Yılı: 14 Kasım 2022
Dergi ismi: İDEALKENT
Yayın sayfa url: https://dergipark.org.tr/tr/pub/idealkent/issue/72507/1108543
Yayın pdf linki: https://dergipark.org.tr/tr/download/article-file/2394994
