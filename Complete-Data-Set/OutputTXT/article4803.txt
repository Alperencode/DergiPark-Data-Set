Makale Başlığı: FEN BİLİMLERİ ÖĞRETMENLERİNİN ÜSTÜN ZEKÂLI VE YETENEKLİ ÖĞRENCİLERLE İLGİLİ EĞİTİM DURUMLARI
Özet: Ülkelerin gelişmesinde birer yer üstü hazinesi olarak görülen ve hediye olarak isimlendirilen üstün zekalı ve yetenekli çocukların hak ettikleri eğitimi almaları çok önemlidir. Bu eğitim onlara tanınan bir ayrıcalık değil onların hakkıdır. Dolayısıyla öğretmenlerinin üstün zekalı ve yetenklilerin eğitimi ile ilgili donanımları gerçekleştirecekleri eğitimin niteliği ile doğrudan ilişkilidir. Bu noktadan hareketle gerçekleştirilen bu çalışmanın amacı, ortaokullarda ve Bilim ve Sanat Merkez’lerinde (BİLSEM) görev yapan Fen Bilimleri öğretmenlerinin üstün zekâlı ve yetenekli öğrencilerle ilgili eğitim durumlarının belirlenmesidir. Bu kapsamda katılımcı öğretmenlerin hizmet öncesi ve hizmet içi dönemde üstün zekalı ve yetenekli öğrencilerle ilgili aldıkları eğitimler incelenmiştir. Nitel araştırma yöntemi fenomenoloji desenine dayalı olarak yürütülen araştırmaya Kayseri’de farklı okullarda görev yapmakta olan sekiz Fen Bilimleri öğretmeni ve BİLSEM’de görevli iki Fen Bilimleri öğretmeni katılmıştır. Araştırmanın verileri yarı yapılandırılmış görüşmeler ile toplanmış ve elde edilen veriler içerik analizi ile çözümlenmiştir. Araştırmadan elde edilen sonuçlar, katılımcıların üstün zekâlı ve yetenekli öğrenciler hakkında yeterli bilgi düzeyine sahip olmadıklarını göstermiştir. Bununla birlikte BİLSEM’de ve diğer okullarda görev yapmakta olan öğretmenlerin hizmet içi eğitim dönemlerinde de üstün zekâlı ve yetenekli öğrencilerle ilgili herhangi bir eğitim almadıklarını ifade etmiş olmaları oldukça dikkat çekicidir. Katılımcılar kendilerine verilmesini talep ettikleri eğitimin teori ve pratik şeklinde yürütülmesinin daha verimli olacağını ve bu eğitimlerin alan uzmanları tarafından uzun bir süreçte verilmesi gerektiğini düşündüklerini belirtmişlerdir. Eğitim içeriğinde ise kendilerinde gördükleri eksiklikler doğrultusunda; üstün zekâlı ve yetenekli öğrencilerin özellikleri, bu öğrencilerin tespiti, eğitimin hangi yöntem ve tekniklerle verileceği gibi konuların yer alması gerektiği önerisinde bulunmuşlardır.
Yazar isimleri: ['Erhan AĞCA', 'Uğur BÜYÜK', 'Nagihan TANIK ÖNAL']
Yayın Yılı: 9 Ağustos 2022
Dergi ismi: Eğitimde Yeni Yaklaşımlar Dergisi
Yayın sayfa url: https://dergipark.org.tr/tr/pub/eyyad/issue/72044/1098772
Yayın pdf linki: https://dergipark.org.tr/tr/download/article-file/2354491
