Makale Başlığı: AKCİĞER TÜMÖRLERİNE YÖNELİK PAKLİTAKSEL YÜKLÜ POLİKAPROLAKTON NANOPARTİKÜLLERİ; FORMÜLASYON, KAPSAMLI İN VİTRO KARAKTERİZASYON VE SALIM KİNETİK ÇALIŞMALARI
Özet: Amaç: Günümüzde kanser hala en sık görülen kronik hastalıklar arasında yer almaktadır. Polikaprolakton gibi biyouyumlu ve biyoparçalanır polimerlerle hazırlanan nanopartiküler ilaç taşıyıcı sistemler, düşük çözünürlük ve düşük biyoyararlanım gösteren birçok antikanser ajan için rasyonel bir çözümdür. Bu çalışmanın amacı, güçlü bir antikanser olduğu bilinen paklitaksel yüklü polikaprolakton nanopartiküllerinin hazırlanması ve hazırlanan nanopartiküllerin in vitro karakterizasyonlarını ve salım kinetik mekanizmalarını aydınlatmaktır.        Gereç ve Yöntem: Nanoçöktürme yöntemi ile paklitaksel yüklü polikaprolakton nanopartiküllerinin hazırlanması amaçlanmıştır. Polikaprolakton polimerinin iki farklı moleküler ağırlığı (Mw: 14.000 ve Mw: 80.000) ile ön formülasyon çalışmaları yapılmıştır. Hazırlanan nanopartiküller, katyonik yüzey yükü elde etmek ve hücresel etkileşimi artırmak için Chitosan (CS) veya Poly-l-lisin (PLL) ile ayrı ayrı kaplanmıştır. Formülasyonların kapsamlı karakterizasyon çalışmaları ve salım kinetik çalışmaları yapılmıştır.        Sonuç ve Tartışma: Formülasyonların partikül boyutu 188 nm ila 383 nm arasında değişmektedir. Enkapsülasyon etkinliği, farklı formülasyonlarda %77'ye kadar yükselmiştir. SEM analizi, nanopartiküllerin küre şeklinde olduğunu doğrulamıştır. İn vitro salım çalışmaları kapsamında 96 saate kadar salım devam etmiş ve ilk 24 saatte terapötik yükün %50'sinden azı salınmıştır. Matematiksel modelleme çalışmaları, formülasyonların salım kinetiğinin, yüksek korelasyon gösteren Korsmeyer-Peppas, Peppas-Sahlin ve Weibull modelleri ile birden fazla modele uyduğunu göstermiştir.
Yazar isimleri: ['Sedat ÜNAL', 'Osman DOĞAN', 'Yeşim AKTAŞ']
Yayın Yılı: 30 Eylül 2022
Dergi ismi: Ankara Üniversitesi Eczacılık Fakültesi Dergisi
Yayın sayfa url: https://dergipark.org.tr/tr/pub/jfpanu/issue/72856/1161238
Yayın pdf linki: https://dergipark.org.tr/tr/download/article-file/2593297
