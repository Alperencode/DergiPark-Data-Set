Makale Başlığı: Aseklofenak içeren kendiliğinden nanoemülsiyon oluşturan sistemlerin geliştirilmesi ve antienflamatuvar etkinliğin sıçanlarda değerlendirilmesi
Özet: Amaç: Aseklofenak yüklü kendiliğinden nanoemülsifiye olan sistemlerin karragenle tetiklenen sıçan pençe ödemi yöntemi ile antiinflamatuar aktivitesinin belirlenmesi ve midede peteşi kontrolü ile sistemlerin gastrik ülserojenik aktivite olup olmadığının araştırılması amaçlanmıştır.Araçlar ve Yöntem: Çalışma randomize kontrollü ve prospektif olarak planlandı. Çalışmada 200-300 g arasındaki ağırlıklarda, Wistar, albino erkek sıçanlar kullanılmıştır. Oral gavajla verilen aseklofenak dozu 10 mg/kg’dır. Çalışma grupları 17 gruba ayrılmıştır (n=6) ve her birine oral gavaj uygulanmıştır  (100 g sıçan için 0,5 mL örnek). Uygulama sonrası pençe hacimleri pletismometre ile 0., 90., 180., 270. ve 360. dakikalarda ölçülmüştür. Akut toksik etki incelenmiş ve 48 saat sonra mortalite varlığı kaydedilmiştir. Aseklofenağın gastrik ülserojenik etkisini incelemek için, sıçanların mideleri çıkarılmış ve peteşi varlığı incelenmiştir.Bulgular: Bütün Aseklofenak grupları 180. dakikada maksimum ödem inhibisyonu göstermiştir.  Geliştirilen sistemin inhibisyonu (ND-1+AC kodlu) tüm ölçülen zaman noktalarında diğer gruplarla kıyaslandığında daha yüksektir (p<0,001) ve ülserojenik etki görülmemiştir. Sistemlerin hiçbiri peteşiye neden olmamıştır. Hiçbir grup akut toksik etki göstermemiştir. Sonuç: Yapılan bu çalışma ile geliştirilen aseklofenak içeren sistemin etkili olduğu ve medikal tedavide alternatif bir ilaç veriliş sistemi olduğu gösterilmiştir.
Yazar isimleri: ['Şeyda AKKUŞ ARSLAN', 'Nur Banu BAL', 'Elif Derya ÖZDEMİR', 'Orhan Mecit ULUDAG', 'Fahriye Figen TIRNAKSIZ']
Yayın Yılı: 27 Eylül 2022
Dergi ismi: Turkish Journal of Clinics and Laboratory
Yayın sayfa url: https://dergipark.org.tr/tr/pub/tjcl/issue/72717/1008123
Yayın pdf linki: https://dergipark.org.tr/tr/download/article-file/2020679
