Makale Başlığı: Lokalize prostat kanserli hastalarda yoğunluk ayarlı radyoterapi (IMRT) tekniği kullanılarak standart optimizasyon yöntemi ile çok kriterli optimizasyon (MCO) yönteminin karşılaştırılması
Özet: Bu çalışmada, prostat kanserli hastalar için RayStation tedavi planlama sisteminde çok kriterli optimizasyon (MCO) yöntemi kullanılarak yoğunluk ayarlı radyasyon tedavisi (IMRT) uygulamasını değerlendirmek amaçlandı. Çalışmaya daha önce IMRT ile tedavi edilen toplam 10 ardışık prostat kanseri hastası dahil edildi ve MCO modalitesi kullanılarak yeniden planlandı. Plan kalitesi, risk altındaki organlar (OAR) ve planlama hedef hacminin (PTV) uygunluk indeksi (CI) ve homojenlik indeksi (HI) kullanılarak analiz edildi ve karşılaştırıldı. PTV tabanlı IMRT planlaması ile doz yükseltme, özellikle yüksek doz alanlarında, yüksek OAR dozları ile yakından bağlantılıydı. HI ve CI her iki modalite için benzer olmasına rağmen, IMRT ile karşılaştırıldığında MCO için ortalama monitör birimlerinde belirgin bir düşüş saptandı (P < 0.05). MCO planı, belirgin şekilde mesane ve femur başı için daha iyi koruyucu etkiler gösterdi (P < 0.05). MCO yönteminin IMRT yöntemine göre toplam planlama süresini kısalttığı görülmüştür (P < 0.01). Bulgularımız, MCO'nun plan kalitesini iyileştirdiğini ve PTV kapsamı ve OAR koruması açısından prostat kanseri için üstün bir modalite olduğunu göstermiştir.
Yazar isimleri: ['Ayşe Gülbin KAVAK', 'Abdullah Tuncay DEMİRYÜREK']
Yayın Yılı: 31 Ağustos 2022
Dergi ismi: Avrupa Bilim ve Teknoloji Dergisi
Yayın sayfa url: https://dergipark.org.tr/tr/pub/ejosat/issue/71415/1078027
Yayın pdf linki: https://dergipark.org.tr/tr/download/article-file/2271051
