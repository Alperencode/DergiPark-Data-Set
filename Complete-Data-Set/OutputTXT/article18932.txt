Makale Başlığı: Deneyimsel Değer, Başkalarını Düşünme ve Öz-Yeterliliğin Müşteri Etkileşim Davranışı Üzerindeki Etkilerine Yönelik Bir Araştırma
Özet: İşletmelerin müşterilerine bütün temas noktalarında üstün deneyimler yaşatmaları müşterilerin değer algısını şekillendirmekte ve işletmeyle olumlu etkileşimlerde bulunmalarını sağlamaktadır. İşletmeler açısından, müşterilerin kendileriyle etkileşim halinde olması birçok avantajı da beraberinde getirmektedir. Bu çalışmanın amacı, müşteri deneyimsel değerinin alt boyutlarının belirlenmesi ve deneyimsel değer boyutlarının, başkalarını düşünmenin ve öz-yeterliliğin müşteri etkileşimi davranışları (ağızdan ağıza pazarlama (WOM), içerik oluşturma ve öneride bulunma/geribildirim) üzerindeki etkisini incelemektir. Veriler anket yöntemi ile toplanmış olup, anketi cevaplayan 1080 kişinin vermiş olduğu yanıtlara uygulanan açıklayıcı faktör analizi sonucunda, deneyimsel değerin alt boyutları fonksiyonel değer, gerçeklik değeri ve ekonomik değer olmak üzere üç boyut altında toplanmıştır. Sonrasında tüm modele değişkenler arasındaki nedensel ilişkileri tahmin etmek amacıyla yapısal eşitlik modeli uygulanmıştır. Doğrulayıcı faktör analizi ve yol analizi sonucunda deneyimsel değerin alt boyutları olan fonksiyonel değer, gerçeklik değeri, ekonomik değer ile başkalarını düşünmenin ve öz-yeterliliğin müşteri etkileşimi boyutları olan ağızdan ağıza pazarlama (WOM), öneride bulunma/geribildirim ve içerik oluşturma üzerinde etkili olduğu tespit edilmiştir.
Yazar isimleri: ['Yonca Nilay BAŞ']
Yayın Yılı: 31 Ağustos 2022
Dergi ismi: Ekonomi İşletme ve Maliye Araştırmaları Dergisi
Yayın sayfa url: https://dergipark.org.tr/tr/pub/ekimad/issue/72378/1115320
Yayın pdf linki: https://dergipark.org.tr/tr/download/article-file/2422346
