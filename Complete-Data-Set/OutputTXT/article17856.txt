Makale Başlığı: İnsansız Hava Aracı (İHA) Verilerinden Zeytin Ağacının (Olea europaea L.) Bazı Dendrometrik Bileşenlerinin Yerel Ekstrema ve Çoklu Çözünürlüklü Bölütleme Algoritmaları ile Belirlenmesi
Özet: Bu çalışmada, insansız hava aracı (İHA) kullanılarak zeytin ağaçlarının dendrometrik bileşenlerin belirlenmesi amaçlanmıştır. Araştırma Akdeniz Üniversitesi Ziraat Fakültesi zeytinliklerinde gerçekleştirilmiştir. Çalışma, İHA görüntülerinin elde edilmesi, işlenmesi ve analizi temel aşamalarından oluşmaktadır. İlk aşamada İHA ile otonom uçuş gerçekleştirilerek alanın dijital görüntüleri toplanmıştır. Ayrıca bu aşamada yersel ölçümler yapılarak alandaki zeytin ağaçlarının sayısı ve yükseklikleri belirlenmiştir. İkinci aşamada, İHA görüntüleri işlenerek ortomozaik görüntü, sayısal yüzey modeli (DSM) ve sayısal arazi modeli (DTM) üretilmiştir. Bu aşamada ortomozaik görüntü üzerinden manuel sayısallaştırma ile ağaç taç sınırları belirlenmiştir. Daha sonra zeytin ağaçlarının taç sınırlarını, ağaç sayısını ve ağaç yükseklik değerlerini yarı otomatik olarak hesaplamak için bir kanopi yükseklik modeli (KYM) oluşturulmuştur. Yarı otomatik bulgular ile yersel ölçümlerin değerlendirilmesi sonucunda zeytinlikteki ağaçların tespitinde genel doğruluk %96,15, ağaç taç sınırlarının belirlenmesinde ise üretici doğruluğu %85.14 ve kullanıcı doğruluğu %81.82 olarak bulunmuştur. Ayrıca ağaç taç alanı (r = 0.980) ve ağaç yüksekliğinin (r = 0.918) belirlenmesinde de yüksek korelasyonlar elde edilmiştir. Bu sonuçlara göre, İHA’lardan yarı otomatik olarak hesaplanan veriler ile zeytin ağacının bazı dendrometric bileşenlerinin oldukça başarılı bir şekilde belirlenebildiği ortaya konmuştur.
Yazar isimleri: ['Mesut ÇOŞLU', 'Namık Kemal SÖNMEZ']
Yayın Yılı: 6 Aralık 2022
Dergi ismi: Ziraat Fakültesi Dergisi
Yayın sayfa url: https://dergipark.org.tr/tr/pub/sduzfd/issue/73632/1150068
Yayın pdf linki: https://dergipark.org.tr/tr/download/article-file/2562343
