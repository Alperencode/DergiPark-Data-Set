Makale Başlığı: Sanat Eserine Dayalı Sanal Gerçeklik Uygulamalarında Sanatçının Düş Dünyasına Yolculuk Vaadi
Özet: Klasik yöntemlerle üretilmiş biricik sanat eserlerinin en belirgin özelliği mekanda sabit olmasıdır. Belli bir mekandan başka bir yere taşınsalar dahi aynı anda birden fazla yerde görülemeyecekleri için sabitlik özelliği kaybolmaz ve biriciklik unsuru bozulmaz. Sanat eserleri bulunduğu mekanla bir özdeşleşmeye girer, mekanın anlamını kendi anlamına katar ve böylece yeni bağlamlar edinir. Dijital yöntemlerle birlikte sanat eserleri, aynı anda her yerde varlık gösterebilecekleri sonsuz bir uzama yayılmıştır. Bu varlığın somut olmaktan ziyade soyut olması, her yerde bulunabilmesi, belli sınırları olan mekânsal bir atmosferden sınırsız uzama geçmeleri ile birlikte mekânsal anlam bozulmaya, aura yitirilmeye doğru gitmiştir. Diğer yandan sanat eserlerinin referans alındığı sanal gerçeklik tabanlı uygulamalar ile eserler, yeni bağlamlara yerleşebilir. Çünkü sanal gerçeklik, algısal olarak mekanda olma hissine en yakın çağrışımları veren sistemlerdir. Klasik yöntemlerle üretilmiş mekanda sabit olan eserler, sanal gerçeklik sistemleri ile kendi bağlamlarından alınıp yeni yerleşkelere doğru yola çıkmaktadır. Ancak sanat eserlerinin yeni bağlamlara yerleşmesi her zaman orijinal eserin niteliğini yansıtmamakta hatta onu bölüp parçalayarak olduğundan farklı bir biçime dönüştürmektedir. Sanat eserlerinin sanal mekanlar için yeniden üretimleri, yeni alımlama biçimlerini de getirmektedir. Daha geniş kitleye ulaşmak adına bilinen sanatçıların ünlü eserleri referans olarak kullanılmakta ve yeni çalışmalara dair alımlayıcıya çeşitli vaatlerde bulunulmaktadır. Örneğin, kurgusu farklı da olsa mantığı birbirine benzer çalışmalar olan sanat eserlerinden ve sanatçılardan referans alınarak kurgulanan “Dreams of Dali”, “The Dreams of Henri Rousseau”, “Claude Monet - The Water Lily Obsession” adlı sanal gerçeklik uygulamaları, referans alındıkları sanatçıların düş dünyasına yolculuk olarak sunulmaktadır. Çalışmada bu örnekler üzerinden yaratıcılığın sınırlarını genişleten sanal gerçeklik sistemleri ile eserlerin yeni ortamlara yerleştirilmesi ve alımlayıcıya yönelik sanatçının düş dünyasına yolculuk yapılacağı söylemi betimsel nitelik açısından incelenecektir.
Yazar isimleri: ['Derya AYDOĞAN']
Yayın Yılı: 28 Ağustos 2021
Dergi ismi: Akademik Sanat
Yayın sayfa url: https://dergipark.org.tr/tr/pub/akademiksanat/issue/64719/958239
Yayın pdf linki: https://dergipark.org.tr/tr/download/article-file/1845833
