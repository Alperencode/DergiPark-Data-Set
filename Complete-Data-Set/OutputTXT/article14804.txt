Makale Başlığı: K-Pop'un Ergenlerde Dini Değerlere Etkileri
Özet: Son yıllarda dünyada ve ülkemizde hızla yaygınlık kazanan K-Pop mü-ziği, şarkıcı ve gruplarına olan hayranlık dikkat çekici hâle gelmekte ve birçok çalışmaya konu olmaktadır. Bu müzik tarzını ve gruplarını temsil eden kişilerin günlük yaşam ve hayat biçimlerinin genç kuşakların gündeminde fazlaca yer alması ve taklit edilmesi, K-Pop müziğinin araştırılmasını gerekli kılmaktadır. Dünyada ve Türkiye’de yapılan araştırmalar, K-Pop’un gençler üzerinde önemli etkileri olduğunu ortaya koymaktadır. Endüstriyel ve kültürel formlarla desteklenen bu akım, gençlerin dikkatini çekmekte ve hayat anlayışlarını etkilemektedir. Dinamik besteleri, hareketli dansları, masum ifadeleri, cinsiyetsiz görünüşleri, kendilerine özgü giyim kuşamları, makyajları, imajları, jest ve mimikleri ile gençleri etkileyen K-Pop şarkıcı ve gruplarının genç hayran kitlelerini nasıl etkilediklerinin ve dinî, milli ve kültürel açıdan sonuçlarının araştırılması önem arz etmektedir. Bu çalışma, fenomenolojik desende hazırlanmış ve kartopu örnekleme yöntemiyle seçilen 2000 ile 2010 yılları arasında doğmuş olan 20 genç ile mülakat yapılarak gerçekleştirilmiştir. Analizler sonucunda veriler, gençlerin K-Pop’a ilgisi ve K-Pop’un gençler üzerindeki etkisi olmak üzere iki tema olarak tasnif edilmiştir. Çalışmada K-Pop müzik tarzının ve grup üyelerinin ergen tasavvurunda nasıl ve hangi konularda etkili olduğunu ve bu durumun din-ahlak eğitimi ve gelişimi açısından anlam ve önemini tespit etmek amaçlanmıştır. Katılımcıların K-Pop şarkıcı ve gruplarına hayran oldukları, hayat tarzlarını beğendikleri ve bu kişilerin her davranışını olumlu gördükleri müşahede edilmiştir. Duygu, davranış ve düşünceler üzerindeki etkileri incelenmiş, din-ahlak eğitimi açısından avantaj ve dezavantajları değerlendirilmiştir. Çalışmanın sonunda din eğitimi açısından gençlerin fenomen ya da idol seçecekleri kişiler hakkında seçici davranmalarına yönelik öneriler verilmektedir.
Yazar isimleri: ['Handan ARICI', 'Hacer ÇETİN']
Yayın Yılı: 30 Haziran 2022
Dergi ismi: Tasavvur / Tekirdağ İlahiyat Dergisi
Yayın sayfa url: https://dergipark.org.tr/tr/pub/tasavvur/issue/70849/1090786
Yayın pdf linki: https://dergipark.org.tr/tr/download/article-file/2321836
