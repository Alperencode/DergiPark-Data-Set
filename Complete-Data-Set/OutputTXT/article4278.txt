Makale Başlığı: Köy Enstitüleri Konusunda Yapılmış Araştırmaların Değerlendirilmesi:  2011-2020 Lisansüstü Tezler
Özet: Bu araştırmada amaç, Türkiye’de Köy Enstitüleri konusunda son 10 (2011-2020) yılda yapılmış lisansüstü tezlerinin genel bir profilini belirlemektir. Bu amaçla çalışma grubunda yer alan lisansüstü tezler; içerik, yıl, düzey, üniversite, enstitü ve anabilim dalı değişkenleri açısından incelenmiştir. Bu değişkenlerle ilgili olarak “Lisansüstü tez çalışmalarında ele alınan konular nelerdir? lisansüstü tez araştırmalarının yıllara ve düzeye (yüksek lisans ve doktora) göre dağılımı nasıldır, lisansüstü tezlerin üniversiteye, enstitüye ve anabilim dallarına dağılımı nasıldır?” sorularına cevap aranmıştır. Araştırma tarama modelinde desenlenen betimsel bir çalışmadır. Araştırmanın çalışma grubunu son 10 (2011-2020) yılda Köy Enstitüleri konusunda hazırlanan lisansüstü tezler oluşturmaktadır. Çalışma grubundaki tezlere ulaşmak için Yükseköğretim Kurulu (YÖK) Ulusal Tez Merkezi İnternet sitesinde (https://tez.yok.gov.tr/ UlusalTezMerkezi/) taramalar yapılmıştır. Yapılan arama sonucunda 43 teze ulaşılmıştır. Bu tezlerden 2 tanesi araştırma kapsamına girmediğinden çalışma grubuna dahil edilmemiştir. Araştırmaya ilişkin veriler 41 tezden üretilmiştir. Çalışmada veri toplama aracı olarak “Tez İnceleme Formu” kullanılmıştır. Doküman incelemesi yöntemiyle toplanan veriler, içerik analizi tekniğiyle çözümlenmiştir. Araştırmada Köy Enstitüleri konusunda yapılan lisansüstü tez çalışmalarının 2016-2020 yılları aralığında büyük bir artış gösterdiği, çalışmaların daha çok yüksek lisans düzeyinde ve Köy Enstitüsü örnekleri üzerinde yürütüldüğü, tez çalışmalarının daha çok devlet üniversiteleri bünyesinde yapıldığı, çalışmaların büyük oranda sosyal bilimler enstitüleri ve eğitim bilimleri anabilim dallarında yapıldığı sonucuna ulaşılmıştır. Köy Enstitüleri konusunda yapılan doktora tezi sayısının oldukça düşük düzeyde kaldığı belirlenmişidir. Köy Enstitüleri konusunda doktora düzeyinde çalışmaların teşvik edilmesi ve yapılacak çalışmalarda, mevcut öğretmen yetiştirme sürecine pedagojik kazanımlar katacak konulardan/ temalardan seçilmesi önerilebilir.
Yazar isimleri: ['Hacı Hüseyin TAŞAR']
Yayın Yılı: 30 Haziran 2022
Dergi ismi: Dokuz Eylül Üniversitesi Buca Eğitim Fakültesi Dergisi
Yayın sayfa url: https://dergipark.org.tr/tr/pub/deubefd/issue/70599/978924
Yayın pdf linki: https://dergipark.org.tr/tr/download/article-file/1909418
