Makale Başlığı: BİBLİYOTERAPİ TEMELLİ GRUPLA PSİKOLOJİK DANIŞMA UYGULAMASININ PSİKOLOJİK DANIŞMAN ADAYLARININ FARKLILIKLARA SAYGI DÜZEYLERİNE ETKİSİNİN İNCELENMESİ
Özet: Bu araştırmada bibliyoterapi temelli bir grupla psikolojik danışma programının üniversite öğrencilerinin farklılıklara saygı düzeylerine etkisini incelemek amaçlanmıştır. Deneysel desende hazırlanan araştırmada deney ve kontrol grubuna ön test-son test yapılmıştır. İstanbul’da bir devlet üniversitesinde Rehberlik ve Psikolojik Danışmanlık lisans programında öğrenim gören birinci sınıf öğrencileri ile yürütülen araştırmanın deney grubu ve kontrol grubu, araştırmaya gönüllü olarak katılmayı kabul eden öğrenciler içerisinden yansız atamayla seçilen 8’er öğrenci ile oluşturulmuştur. Veri toplama aracı olarak Demografik Bilgi Formu ve Farklılıklara Saygı Ölçeği kullanılmıştır. 8 kişilik deney grubuna yaklaşık 90 dakika süren dokuz oturumluk bibliyoterapi temelli grupla psikolojik danışma programı uygulanmıştır. Kontrol grubuna ise herhangi bir müdahalede bulunulmamıştır. Deney ve kontrol gruplarına uygulanan Farklılıklara Saygı Ölçeği ön testlerinden ve son testlerinden elde edilen puanlar arasında anlamlı bir farklılık olup olmadığını tespit etmek amacıyla Mann Whitney-U testi; deney ve kontrol grubunun Farklılıklara Saygı Ölçeği son test puanlarının ön test puanlarına göre anlamlı bir şekilde artıp artmadığını tespit etmek için Wilcoxon İşaretlenmiş Sıralar Testi yapılmıştır. Araştırmada elde edilen verilerin analizi; bibliyoterapi temelli grupla psikolojik danışma uygulamasının, psikolojik danışman adaylarının farklılıklara saygı düzeylerinde istatistiksel açıdan anlamlı bir fark oluşturmadığını ancak katılımcı geribildirimleri sonucunda programın etkili olduğunu göstermiş ve sonuçlar alan yazın ışığında tartışılmıştır.
Yazar isimleri: ['Fatma Nur YALÇINKAYA', 'Sümeyye YÜCEL']
Yayın Yılı: 30 Haziran 2022
Dergi ismi: International Journal of Current Approaches in Language, Education and Social Sciences
Yayın sayfa url: https://dergipark.org.tr/tr/pub/caless/issue/69005/986745
Yayın pdf linki: https://dergipark.org.tr/tr/download/article-file/1940510
