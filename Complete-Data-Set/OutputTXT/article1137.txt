Makale Başlığı: Animasyon Filmlerinin Çocuğun Epistemolojik Gelişimine Etkisi
Özet: Bu araştırmanın amacı; animasyon filmlerinde geçen bilgi türlerinin ortaokul 6. sınıf öğrencilerinin bilgi türlerini öğrenme becerilerine etkisini incelemektir. Bu doğrultuda 2019-2020 eğitim-öğretim yılında Gaziantep’in Oğuzeli ilçesine bağlı bir köyde, düşük sosyo-ekonomik düzeyde olan, çalışmaya gönüllü katılmayı kabul eden ve tam gün eğitim veren bir devlet ortaokulunun 6. sınıfında öğrenim gören 70 öğrenciyle yapılan araştırma karma yöntem yaklaşımlarından iç içe gömülü desene göre modellenmiştir. Araştırmaya katılan öğrencilerin 24’ü animasyon filmlerinin izletildiği deney grubunda, 23’ü çocuk filmlerinin izletildiği plasebo grubunda, 23’ü ise Türkçe derslerinin müdahalesiz işlendiği kontrol grubunda bulunmaktadır. Bu araştırmada deneysel müdahale sürecine öğrenci ve araştırmacı deneyimlerine ilişkin nitel veriler dâhil edilmiştir. Çalışmanın nicel boyutu ön test, son test, kalıcılık; deney, kontrol ve plasebo gruplu 3x3’lük yarı deneysel desene göre; nitel boyutu ise durum çalışmasına göre desenlemiştir. Araştırmanın nicel verileri, araştırmacı tarafından geliştirilen ve uzman görüşü alınarak geçerliği sınanmış Bilgi Türleri Ölçme Aracı ile nitel verileri ise Bilgi Cümlelerini Bilgi Türlerine Göre Değerlendirme Formu, Yarı Yapılandırılmış Görüşme Formu, Öğrenci ve Araştırmacı Günlüğü ile toplanmıştır. Deneysel işlem süreci ön test ve son testlerin uygulanmasıyla birlikte 12 hafta sürmüştür. Araştırmada deneysel işlemin bitimi ile son test uygulamasını takip eden 6. Haftada kalıcılık testi uygulanmış ve ölçümleri alınmıştır. Araştırma sonuçlara göre, animasyon filmi izleyen öğrencilerin ön test ve son test puanları arasında son test lehine anlamlı bir farklılık görülmüştür. Deney, kontrol ve plasebo gruplarının son testlerinde deney grubu lehine anlamlı bir fark olduğu tespit edilmiştir. İstatistiksel açıdan animasyon filmlerinin 6. sınıf öğrencilerinin bilgi türlerini öğrenmeleri konusunda anlamlı ve kalıcı bir etkisinin olduğu saptanmıştır. Ayrıca deney grubundaki öğrencilerden uygulama sırasında öğrenci günlükleri ve sonrasında da görüşmeler yoluyla toplanan verilerden animasyon filmlerinin bilgi türlerini eğlenceli ve kalıcı bir şekilde öğretebildiği sonucuna ulaşılmıştır.
Yazar isimleri: ['Sakine HAKKOYMAZ', 'Bilginer ONAN']
Yayın Yılı: 28 Ekim 2022
Dergi ismi: Ana Dili Eğitimi Dergisi
Yayın sayfa url: https://www.anadiliegitimi.com/tr/pub/issue/73223/1186080
Yayın pdf linki: https://dergipark.org.tr/tr/download/article-file/2696249
