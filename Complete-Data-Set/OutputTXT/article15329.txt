Makale Başlığı: Turizm İşletme Yöneticilerinin Meslek Yüksekokullarında Uygulanan  3+1 Eğitim Modelinden Beklentilerini Belirlemeye Yönelik Bir Araştırma
Özet: Türkiye’de işgücü piyasasının ihtiyaçları doğrultusunda meslek yüksekokulları bazı projeler geliştirerek, atölye ve laboratuvarlar kurarak öğrencileri sektöre hazırlamaktadır. Ancak hızla gelişen ve değişen müşteri taleplerini işletmeler bile karşılamakta zorlanırken, kıt kamu kaynakları ile eğitim-öğretimini devam ettiren üniversiteler, atölye ve laboratuvarlarını sürekli yenileyememekte ve sanayinin gerisinde kalmaktadır. Bu nedenle de üniversite-sanayi işbirliğinin geliştirilmesi, üniversitelerin eğitim kalitesini artırabileceği gibi sanayinin fiziki ve teknolojik olanaklarından da yararlanma fırsatı doğuracaktır.       Meslek yüksekokulu öğrencilerin tecrübelerini artırmak ve istihdama hazırlamak için geliştirilen 3+1 Eğitim Modeli, üniversiteler için yeni bir eğitim modelidir. Bu nedenle de henüz yaygınlaşmamıştır. Programların ders içerikleri ile birlikte düzenlenen eğitim modelinin işleyişi, üç dönem okulda ders, bir dönemde programa uygun işletmelerde uygulamalı eğitim olarak yapılmaktadır.        Çalışmanın amacı; henüz Türkiye’de yaygınlaşmamış 3+1 Eğitim Modelinden turizm işletmelerin beklentilerini, tereddütlerini ve uygulama ile ilgili düşüncelerini belirlemektir. Bu amaç doğrultusunda 2018-2019 eğitim-öğretim döneminde uygulamaya yeni başlayan Ondokuz Mayıs Üniversitesi’nin bulunduğu şehir olan Samsun, çalışmanın evrenini oluşturmaktadır. Samsun’da bulunan turizm işletme yöneticilerine eğitim modeli ile ilgili beklenti anketi uygulanacaktır. Anket sorularının hazırlanmasında literatür taraması ile daha önce yapılan çalışmalardan yararlanılacaktır.       Meslek Yüksekokulu öğrencileri, eğitimleri süresince aldıkları bilgi ve deneyimlerini, “Mesleki Uygulamalar” ve/veya “Sektörel Uygulamalar” dersi adı altında işletmelerde uygulamalı eğitimle pekiştirme ve geliştirme imkanı bulmaktadır.
Yazar isimleri: ['Murat TEKBALKAN', 'Ferhat KARATAŞ']
Yayın Yılı: 31 Temmuz 2022
Dergi ismi: Turizm Çalışmaları Dergisi
Yayın sayfa url: https://dergipark.org.tr/tr/pub/tucade/issue/71597/1130566
Yayın pdf linki: https://dergipark.org.tr/tr/download/article-file/2485702
