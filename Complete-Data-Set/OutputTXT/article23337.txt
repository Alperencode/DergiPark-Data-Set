Makale Başlığı: İnfobezite: X ve Y Kuşaklarına Yönelik Bir Araştırma
Özet: Yeni iletişim teknolojilerinin gelişimi ile sınırsız internet ortamında büyük miktarda veri kontrolsüz bir şekilde erişime sunulmaktadır. Dünyanın neredeyse her yerinden gazete, dergi, televizyon, radyo gibi kitle iletişim araçlarıyla, e-posta, WhatsApp, Facebook, YouTube vb. interaktif platformlar aracılığıyla ve çeşitli haber portallarıyla bilgi akışı durmaksızın devam etmektedir. İnteraktivite sayesinde bilgi akışı tek yönlü değil üre-tüketicinin de desteğiyle iki yönlü olarak sürdürülmektedir. İnternet kullanıcılarının paylaşım yapabilmesi, içerik üretebilmesi akışın içeriğinin tekrar edilmesine, manipüle edilmesine bazen de kasıtlı olarak yanlış bilgi paylaşımına neden olmaktadır. Bu durum bireyleri ihtiyaç duyulmayan bilgilerle karşılaştırmakta veya bireyler ulaştıkları bilginin doğruluğundan şüphe etmektedir. İnsan beyninin bu bilgileri algılamak için çaba sarf etmesi, içeriğinin doğru/gerçek olup olmadığından şüphe etmesi, sürekli bilgi bombardımanına maruz kalması çeşitli zihinsel ve fiziksel rahatsızlıklara neden olmakta ve bu durum infobezite olarak tanımlanmaktadır. Bu çalışma ile internet çağında erişilebilen bilgilerin fazlalığının ve istek dışı bireylere ulaşan bilgilerin neden olduğu bilgi yüküne maruz kalma durumu irdelenmeye çalışılmıştır. Çalışma için tamamı akademisyenlerden oluşan X ve Y kuşakları ile mülakat yapılarak veriler elde edilmiş, niteliksel içerik analizi yöntemi ile veriler çözümlenmiştir. Maruz kalınan bilgi yoğunluğu infobezite kavramı ile değerlendirilmiştir. Yapılan mülakatlar neticesinde katılımcıların bilgiye/enformasyona erişimde çok büyük bir oranda internete yöneldiği, eriştikleri bilgi/enformasyondan şüphe ettikleri, kendilerine herhangi bir araştırma yapmadıklarında bile bilgi/enformasyon iletildiği ve bu durumun bireylerde kafa karışıklığına neden olduğu, stres, baskı, zaman kaybı gibi hisler bıraktığı saptanmıştır.
Yazar isimleri: ['Ayse BİLGİNER KUCUR']
Yayın Yılı: 26 Temmuz 2022
Dergi ismi: Kafkas Üniversitesi Sosyal Bilimler Enstitüsü Dergisi
Yayın sayfa url: https://dergipark.org.tr/tr/pub/kausbed/issue/71439/1079226
Yayın pdf linki: https://dergipark.org.tr/tr/download/article-file/2275591
