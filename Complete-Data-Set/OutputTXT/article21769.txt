Makale Başlığı: Ceratitis capitata (Wiedemann, 1824) (Diptera: Tephritidae)’nın hidrolize maya ve farklı şeker türlerine davranışsal tepkileri
Özet: Ceratitis capitata (Wiedemann, 1824) (Diptera: Tephritidae) dünya çapında meyve ve sebzelerin önemli bir zararlısıdır. Bu çalışma 2021 yılında Çukurova Üniversitesi’nde (Türkiye) yürütülmüştür. Bu çalışmada, dört kollu olfaktometre ve rüzgâr tüneli kullanılarak C. capitata erginlerinin davranışsal tepkilerini belirlemek amacıyla farklı tipte şekerler ve hidrolize maya değerlendirilmiştir. İleriye yönelik bir adım olarak, cezbediciliğin daha da gelişip-gelişmediğini kontrol etmek için en çok yönelimin görüldüğü şekerlerden biri hidrolize maya ile kombine edilmiştir. Çalışmada kullanılan şekerler alfa glikoz, arabinoz, fruktoz, galaktoz, maltoz, melibioz, riboz, sakkaroz ve trehalozdur. Sonuçlar, arabinoz, fruktoz, melibioz, riboz ve trehalozun C. capitata için diğer dört şekerden önemli ölçüde daha yüksek bir çekiciliğe sahip olduğunu göstermiştir. Trehaloza tepki veren ergin sayısı diğer şekerlerden daha fazla olduğu için C. capitata’nın hidrolize maya, trehaloz, hidrolize maya + trehaloza karşı davranışsal tepkileri kontrol grubuna göre test edilmiştir. Bu çalışma, C. capitata'nın hidrolize maya + trehaloz kombinasyonun, bunların her birine veya kontrole göre daha fazla çekici olduğunu göstermiştir.
Yazar isimleri: ['Gülsevim TİRİNG', 'Serdar SATAR']
Yayın Yılı: 30 Eylül 2022
Dergi ismi: Türkiye Entomoloji Dergisi
Yayın sayfa url: https://dergipark.org.tr/tr/pub/entoted/issue/71123/1130585
Yayın pdf linki: https://dergipark.org.tr/tr/download/article-file/2485772
