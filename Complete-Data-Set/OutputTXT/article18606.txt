Makale Başlığı: Kawasaki Hastalarında Klinik, Laboratuvar Bulguların ve Prognozun Değerlendirilmesi
Özet: Amaç: Kawasaki hastalığı çocuklarda düşmeyen ateş ile giden bir vaskülittir. Ateşin yanında konjonktivit, döküntü, dudaklarda ve oral mukozada eritem, ekstremitelerde ödem, kızarıklık, soyulma ve servikal lenfadenopati görülür. Vaskülit sıklıkla koroner arterleri etkilemektedir. Koroner arter tutulumu prognozu belirleyen en önemli faktördür. Bu çalışmada Kawasaki hastalığı tanısı almış olan vakaların klinik, laboratuvar ve ekokardiyografik bulguları ile prognozlarının değerlendirilmesi amaçlanmıştır. Gereç ve Yöntem: 2004-2019 yılları arasında hastanemize başvurup Kawasaki hastalığı tanısı alan yaşları 6-91 ay arasında değişen 66 hastanın klinik, laboratuvar özellikleri, tedavi ve izlem sonuçları geriye dönük olarak değerlendirildi. Bulgular: Hastaların %38’i kız, %62’si erkekti. Tanı anındaki ortalama yaş 32±21 aydı. Hastaların %52,3’ü 1-5 yaş aralığındaydı. Hastaların %40,9’u inkomplet Kawasaki, %59,1’i ise komplet Kawasaki kriterlerine uymakta idi. İnkomplet vakaların bir yaş altında daha sık olduğu gözlendi. Ateşten sonra en sık görülen klinik bulgu dudak ve oral mukoza değişikliğiydi. Koroner tutulumu olan hastalarda koroner tutulumu olmayan hastalara göre tanı yaşı, hemoglobin (Hb), sodyum, albümin düşük; eritrosit sedimentasyon hızı (ESH), C-reaktif protein (CRP), başvuru sırasındaki lökosit (WBC), kontrolde bakılan trombosit (PLT), lipoproteinler, total kolesterol, alanin aminotransferaz (ALT), aspartat aminotransferaz (AST), intravenöz immünglobulin (IVIG) öncesi ve sonrası pro beyin natriüretik peptit (proBNP) değerleri yüksek saptandı. Hastaların %54,6’sında başvurduğunda koroner arterlerde dilatasyon ve bir hastada anevrizma mevcuttu. Başvurusunda koroner anormalliği olan 43 vakanın %79’unun normalleştiği, yedisinde koroner arterde dilatasyonun devam ettiği, ikisinde ise koroner arter anevrizması geliştiği saptandı. Hastaların hepsine IVIG ve asetil salisilik asit verilmişti. Sekiz hastaya ikinci doz IVIG verildi. IVIG tedavisine dirençli iki olguya steroid uygulandı. Ölüm gözlenmedi. Sonuç: Kawasaki hastalığının erken tanınarak akut dönemde tedavi edilmesiyle ciddi ve yaşam boyu sürecek komplikasyonları engellemek mümkündür. Kawasaki hastalığının prognostik bir bulgu ve belirteci olmaması nedeniyle yeni belirteçlerin keşfi önemli bir araştırma alanıdır.
Yazar isimleri: ['Mavera UŞAKLIOĞLU EROL', 'Kemal NİŞLİ', 'Rukiye ÖMEROĞLU']
Yayın Yılı: 9 Eylül 2022
Dergi ismi: Çocuk Dergisi
Yayın sayfa url: https://dergipark.org.tr/tr/pub/jchild/issue/72791/828877
Yayın pdf linki: https://dergipark.org.tr/tr/download/article-file/1407139
