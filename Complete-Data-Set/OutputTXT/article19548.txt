Makale Başlığı: İnşaat Sektöründe İş Sağlığı ve Güvenliğine Yönelik Olarak Uygulanan Eğitim Metodlarının Çalışan Davranışlarına Yansımasının İncelenmesi
Özet: Türkiye’ de çok tehlikeli sınıfta yer alan yapı sektöründe, iş kazası sayılarının fazla olmasının başlıca nedenlerinin çalışan sirkülasyonu, yoğun iş temposu, eğitim ve bilgi eksikliğinin olduğu görülmektedir. Bu noktadan hareketle yapı sektöründe çalışanlara verilecek olan iş sağlığı ve güvenliği eğitim metotlarının irdelenmesi ve çalışanların bu konu ile ilgili farkındalık düzeylerinin araştırılmasının önemli olduğu görülmektedir. Yapı sektöründe karşılaşılan iş kazalarının önlenebilmesi açısından çalışanların farkındalık düzeylerinin ortaya konabilmesi amacıyla araştırma yapılmıştır. Yapılan araştırmayla, 200 kişilik bir gruba 27 sorudan oluşan anket çalışmasıyla eğitim metotları ve bilinç düzeyleri irdelenmiştir. Anket sonucunda eğitim metodu ile çalışanların bilinç düzeyleri arasında anlamlı bir ilişki olduğu ortaya çıkmıştır. 25 kişilik gruplarda herhangi bir ön eğitim olmaksızın yalnızca test uygulanmış, sonrasında sözlü eğitim verilmiş ve sınav yapılarak katılımcıların eğitimden öğrendikleri alanlar hakkında bilgi edinebilmek amaçlanmıştır. Bu uygulamadan 45 gün sonra 25 kişiye herhangi bir uygulama yapılmadan ön eğitim testi uygulanıp görsel eğitim verilmiş, tekrar sınav yapılarak katılımcıların öğrendikleri alanlar hakkında bilgi edinebilmek hedeflenmiştir. Bu çalışmada, farklı gruplarda ve farklı metotlarla yapılan anket çalışmalarıyla çalışanlara verilecek olan iş sağlığı ve güvenliği eğitim metotları irdelenmiş ve çalışanların bu konu ile ilgili farkındalık düzeyleri araştırılmıştır. Araştırma sonucuna göre eğitim olmaksızın ilk etapta, yapı sektöründe çalışanların iş sağlığı ve güvenliği hakkındaki bilgi seviyelerinin düşük olduğu görülmüştür. İki farklı çalışmadan çıkan sonuca göre verilen eğitim metodunun sözlü olması halinde çalışanların bilgi edinme düzeyinin düşük olduğu, görsel ve saha uygulamalı eğitim metodunda ise, çalışanların aktif bir şekilde eğitime katıldıkları ve görsel sunumları izleyerek yorum yaptıkları gözlemlenmiştir. Çalışanlardaki eğitim düzeyi arttıkça güvenlik bilincinin de kendiliğinden gelişmeye başladığı ortaya konmuştur.
Yazar isimleri: ['Rüştü UÇAN', 'Nuri BİNGÖL', 'Mesut KARAHAN']
Yayın Yılı: 30 Haziran 2021
Dergi ismi: İSG Akademik
Yayın sayfa url: https://dergipark.org.tr/tr/pub/isgakademik/issue/60198/774894
Yayın pdf linki: https://dergipark.org.tr/tr/download/article-file/1219765
