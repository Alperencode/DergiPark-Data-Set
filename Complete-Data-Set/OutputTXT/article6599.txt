Makale Başlığı: Sanal Müze Turlarının Covid-19 Pandemi Sürecinde Eğitsel Amaçlı Kullanılması Üzerine Nitel Bir Araştırma
Özet: 2020 yılındaki Covid-19 salgını ile birlikte  kamuya ait birçok alanda  güvenlik tedbirleri doğrultusunda geçici olarak kapamaya gidilmiştir. Turizm hareketliliğinin devamında  önemli bir unsur olan  müzeler ise bu durumdan olumsuz etkilenmiştir. Mevcut duruma yanıt olarak müzeler sosyal, kültürel ve eğitsel işlevlerini yerine getirmeye devam edebilmek için ziyaretçilerle diyalog, içeriğin yayılması ve fiziksel olarak düzenlenemeyen etkinliklerin sunumu için internet ve sosyal ağlara yönelmiştir. Birçok müze  dijital sergiler, sanal turlar, e-öğrenme materyalleri, internet konferanslarıyla farklı şekillerde ve farklı platformlarda ziyaretçileri ile bağlantı kurmaya çalışmıştır. Bilgi teknolojilerini kullanarak müzelere erişim sağlama sanal müze kavramı olarak tanımlanmaktadır. Teknolojinin gelişmesine bağlı olarak günümüzde birçok müze, ziyaretçilere fiziksel nesneler ve ortamlarla birlikte artırılmış sanal gerçekliği  sunmaya başlamıştır.  Ancak, siteler içinde veya müze sergilerinin bir parçası olarak kurulan sistemlerin erişilebilirliği ile sınırlı kalmıştır. Bu çalışmada eğitim faaliyetlerinde sanal müze kullanan öğretmenlerin sanal müze turlarının eğitsel amaçlı kullanılması konusundaki deneyimlerinin ve bakış açılarının belirlenmesi amaçlanmıştır. Araştırma kapsamında 10 öğretmene ulaşılmış ve yarı yapılandırılmış görüşme formu kullanılmıştır. Yarı yapılandırılmış form iki bölüm ve on bir sorudan oluşmaktadır. Form alanında uzman kişiler tarafından oluşturulmuştur. Yapılan incelemeler doğrultusunda; sanal müzelerin eğitimdeki öneminin giderek arttığı, sanal müze turlarının eğitim-öğretim süreçlerine daha fazla dâhil olmasının öğrenme süreçlerine olumlu yansımalarının olacağı ve öğretmenlerin genel olarak sanal müzeleri birer eğitim materyali olarak kabul ettikleri sonucuna ulaşılmıştır.
Yazar isimleri: ['Ercan İNCE']
Yayın Yılı: 17 Ekim 2022
Dergi ismi: Gümüşhane Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/gumus/issue/73042/1102191
Yayın pdf linki: https://dergipark.org.tr/tr/download/article-file/2369094
