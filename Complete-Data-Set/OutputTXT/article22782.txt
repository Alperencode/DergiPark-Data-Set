Makale Başlığı: Yaygın Kas İskelet Sistemi Ağrısı olan Hastalarda Vitamin D Düzeyi
Özet: Giriş: Vitamin D’nin kemik mineralizasyonunun yanı sıra metabolik ve nöromusküler stabiliteyi sağlayıcı etkileri de bulunmaktadır. Bu çalışmadaki amaç yaygın kas iskelet sistemi ağrısı (YKA) ile başvuran hastalarda vitamin D düzeyini değerlendirmek, eksikliğinde olası etkili faktörleri belirlemekti. Yöntemler: Çalışmaya Fizik Tedavi ve Rehabilitasyon polikliniğine Ocak 2018 ile Ocak 2020 tarihleri arasında başvuran, kronik bir hastalığı ve sürekli kullandığı bir ilacı olmayan, vitamin D düzeyleri ile kalsiyum, fosfor, alkalen fosfataz ve parathormon takipleri bulunan 241 YKA olan hasta dahil edildi. Hastaların eğitim düzeyi, maddi geliri ve giyim şekli sorgulandı. Giyim şekillerine göre kadın hastalar tüm vücudu güneşe maruz kalabilenler (açık), sadece elleri ve yüzleri güneş görenler (kapalı) olarak ikiye ayrıldı. Bulgular: Hastaların %87.1’i (210) kadın olup, yaş ortalaması 48±10.7 yıl ve vitamin D düzeyi ortalaması 11.3±6.1 ng/ml idi. Kadın hastalarda erkek hastalara göre (p=0.000) ve kapalı hastalarda açık hastalara göre (p=0.000) vitamin D eksikliğinin daha fazla olduğu görüldü. Mevsimlere göre karşılaştırma yapıldığında istatistiksel olarak anlamlı fark olduğu (p=0.003), bu durumun özellikle yaz mevsimi ile ilkbahar mevsimi arasındaki farktan kaynaklandığı belirlendi. Sonuç: YKA olan, özellikle kadın ve kapalı giyim tarzı olan hastalarda ve kıştan ilkbahar aylarına geçişlerde Vitamin D eksikliği dikkate alınmalıdır.
Yazar isimleri: ['Yasemin TOMBAK', 'Tacettin MİRZAOĞLU', 'Özgür Zeliha KARAAHMET', 'Fatih KARAAHMET', 'Eda GÜRCAY']
Yayın Yılı: 30 Kasım 2022
Dergi ismi: Eskisehir Medical Journal
Yayın sayfa url: https://dergipark.org.tr/tr/pub/eskisehirmedj/issue/72297/1112251
Yayın pdf linki: https://dergipark.org.tr/tr/download/article-file/2410032
