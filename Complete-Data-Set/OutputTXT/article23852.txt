Makale Başlığı: PANDEMİ SÜRECİNDE GÜN IŞIĞININ KONUTLARIN ÇALIŞMA ALANLARINA ETKİSİ
Özet: Dünya çapında hızla yayılan covid-19 pandemisi günlük hayatımızı çeşitli şekillerde değiştirmiştir. Pandemi nedeniyle konutların çalışma alanlarında geçirilen sürenin artmasıyla birlikte, konut çalışma alanlarının fiziksel özelliklerine ve görsel konforuna verilen önem de artmıştır. Konutlardaki çalışma alanlarının gün içerisinde uzun süre kullanıldığı düşünüldüğünde, kullanıcıların çalışma verimliliği, psikolojik ve fizyolojik ihtiyaçlarının yeniden değerlendirilmesi gerektiği görülmektedir. Bu doğrultuda yapılan çalışmada pandemi sürecinde konutlardaki çalışma alanlarında gün ışığının etkisinin araştırılması amaçlanmıştır. Çalışma kapsamını özellikle pandemi sürecinde uzaktan eğitim almak/vermek zorunda kalan öğrenciler, öğretmenler ve akademisyenler oluşturmaktadır.Çalışmada nicel araştırma yöntemlerinden biri olan anket kullanılmıştır. Online olarak yapılan ankete Türkiye'nin farklı illerinden toplam 200 öğrenci, öğretmen ve akademisyen katılmıştır. Katılımcılara, pandemi sürecinde, yaşadıkları konutlarda yer alan çalışma alanlarında gün ışığının etkisini ölçmeyi amaçlayan kapalı uçlu sorular sorulmuştur. Araştırmadan elde edilen sonuçlara göre; 171 katılımcı çalışma alanlarında gün ışığının etkili olduğunu düşünürken, 29 katılımcı etkisiz olduğunu düşünmüştür. Gün ışığının etkili olduğunu düşünenlerin %87.7’si çalışma alanlarında gündüz gün ışığı kullanmaktadır. Çalışma alanlarında gün ışığı kullananların %28,1’i pandemi sürecinde çalışma alanında değişiklik yaparken, gün ışığı kullanmayanların sadece %8’i değişiklik yapmıştır.
Yazar isimleri: ['Semih BAYER', 'Yasemin ERKAN YAZICI']
Yayın Yılı: 29 Ekim 2022
Dergi ismi: Tasarım Mimarlık ve Mühendislik Dergisi
Yayın sayfa url: https://dergipark.org.tr/tr/pub/dae/issue/73099/1132333
Yayın pdf linki: https://dergipark.org.tr/tr/download/article-file/2493090
