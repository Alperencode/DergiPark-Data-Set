Makale Başlığı: Sosyal Medya Kullanımı ile Siber Mağduriyet Arasındaki İlişki: Türkiye’de Z Kuşağı Üzerine Bir Araştırma
Özet: Sosyal medya kullanımı pek çok fırsatı bünyesinde barındırmasına karşın birçok riski de beraberinde getirmektedir. Birey kaynaklı öfke, nefret ve zorbalık gibi eylemlerin günümüzde sosyal medya platformlarında da sıkça karşılaşılan durumlar olduğu görülmektedir. Bu doğrultuda çalışmanın amacı sosyal medya kullanımı ile siber mağduriyet arasında anlamlı bir ilişki olup olmadığını tespit etmektir. Amaçlı örnekleme yöntemiyle 390 sosyal medya kullanıcısı ile online olarak gerçekleştirilen araştırmanın verileri kullanılarak kullanıcıların siber mağduriyet düzeyleri araştırılmıştır. Verilerin analizinde istatistiksel paket programı kullanılarak frekans analizi, pearson korelasyon analizi ile doğrusal regresyon analizi gerçekleştirilmiştir. Araştırma bulguları doğrultusunda kullanıcıların, siber zorbalık davranışlarına maruz kalma sıklığının düşük olduğu tespit edilmiştir. Ayrıca, araştırma bulguları bir bütün olarak incelendiğinde, sosyal medya kullanımı ölçeği alt boyutları (sosyalleşme, bilgi edinme, paylaşma, takip etme ve serbest zaman değerlendirme) bağımsız değişkenleri ile siber mağduriyet alt boyutları (sanal taciz, sahtekârlık, özel bilgileri paylaşma ve dışlama ile sanal mücadele ve kaygı) bağımlı değişkenleri arasında p=,01 ve p=,05 düzeyinde anlamlı ilişkiler olduğu tespit edilmiştir.
Yazar isimleri: ['Murat ERDOĞDU', 'Murat KOÇYİĞİT']
Yayın Yılı: 31 Aralık 2021
Dergi ismi: Connectist: Istanbul University Journal of Communication Sciences
Yayın sayfa url: https://dergipark.org.tr/tr/pub/connectist/issue/65849/817567
Yayın pdf linki: https://dergipark.org.tr/tr/download/article-file/1368133
