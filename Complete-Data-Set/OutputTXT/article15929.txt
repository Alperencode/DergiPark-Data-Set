Makale Başlığı: Arazi Toplulaştırmasının Benimsenmesinde Kitle İletişim Araçlarının Rolü: Çanakkale İli Örneği
Özet: Arazi toplulaştırması, tarımsal yapının düzeltilmesi amacına hizmet eden bir faaliyettir. Türkiye’deki uygulamaya göre arazi toplulaştırması, zorunlu ve isteğe bağlı yöntemle gerçekleştirilmektedir. İsteğe bağlı yöntemin ulusal çapta yaygınlaşması, toplulaştırmanın tarımsal arazi maliklerinin büyük çoğunluğunca benimsenmesine bağlıdır. Bunun için de üreticilerin öncelikle bu faaliyet hakkında bilgi sahibi olmaları gereklidir. Kitle iletişim araçları arazi toplulaştırmasının tanıtılması noktasında büyük olanaklar sunmaktadır. Bu çalışmada kitle iletişim araçları arasında yer alan radyo/televizyon ve internetin üreticilerin arazi toplulaştırmasından haberdar olmaları ve toplulaştırmaya katılımlarına yönelik tutumlarına etkisinin araştırılması amaçlanmıştır. Bu amaç doğrultusunda, Çanakkale ilinde arazi toplulaştırması yapılan 19 yerleşim yerinden 346 üretici ile anket yapılmıştır.  Araştırma kapsamında üreticilerin radyo/televizyon dinleme/izleme sıklıkları ve internet kullanma durumları ile proje öncesinde arazi toplulaştırmasından haberdar olma düzeyleri ve toplulaştırmaya katılıma yönelik tutumları arasında istatistiki bakımdan anlamlı bir ilişki bulunup bulunmadığı incelenmiştir. Çalışma sonucunda, üreticilerin radyo/televizyon dinleme ve izleme sıklıkları ile proje öncesinde toplulaştırma faaliyetinden haberdar olma düzeyleri ve toplulaştırmaya katılıma yönelik tutumları arasında anlamlı bir ilişki bulunduğu tespit edilmiştir. Üreticilerin internet kullanma durumları ile toplulaştırmadan haberdar olma düzeyleri ve toplulaştırmaya aktif katılıma yönelik tutumları arasında ise istatistiki bakımdan anlamlı bir ilişki tespit edilememiştir. Çalışma sonuçlarına göre, televizyon ve radyoda arazi toplulaştırmasının faydaları ile ilgili programların çoğaltılması önerilmektedir. Ayrıca internetin bilgiye ulaşma amacıyla kullanımının yaygınlaştırılabilmesi için yayım çalışmaları yapılmasının da gerekli olduğu düşünülmektedir.
Yazar isimleri: ['İlker KARAÖNDER', 'Aydın GÜREL']
Yayın Yılı: 18 Ekim 2022
Dergi ismi: Türk Tarım ve Doğa Bilimleri Dergisi
Yayın sayfa url: https://dergipark.org.tr/tr/pub/turkjans/issue/73036/841258
Yayın pdf linki: https://dergipark.org.tr/tr/download/article-file/1450126
