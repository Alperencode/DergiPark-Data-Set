Makale Başlığı: Katılımcıların Uluslararası Adana Portakal Çiçeği Karnavalına Yönelik Algıları: Ekşi Sözlük Üzerine Bir İnceleme
Özet: Festivallerin ülkeler, şehirler ve destinasyonlar üzerinde ekonomik, çevresel ve kültürel yönden etkileri bulunmaktadır. Kişiler sosyalleşmek, yeni kültürleri tanımak ve farklı kültürlerdeki kişilerle iletişim kurmak için festivallere katılım sağlamaktadır. Araştırmanın amacı, Adana ilinde 2013 yılından itibaren gerçekleştirilen Uluslararası Portakal Çiçeği Karnavalına katılanların algılarını incelemektir. Araştırmanın verileri Ekşi Sözlük sosyal ağında “portakal çiçeği karnavalı” başlığı altında yer alan ifadelerden elde edilmiştir. Araştırmada karnavalla ilgili başlıkta bulunan ifadelerden 255 tanesi değerlendirilmiştir. İfadeler içerik analizi yöntemi ile analiz edilerek temalar, alt-temalar ve kodlar oluşturulmuştur. Daha sonra, katılımcıların ifadelerine yer verilerek betimsel bir yaklaşımla veriler sunulmuştur. Karnavala yönelik algı, etkinlik alanına yönelik algı, sosyal algı, etkinliğe özgü ürünlere yönelik algı olarak dört tema üzerinden katılımcıların karnavala yönelik algıları tespit edilmiştir. Bu doğrultuda, katılımcılar açısından etkinlik alanının kalabalıklığı ve konaklama olanaklarının yetersizliğinin yanı sıra yerel halkla birlikte sosyalleşmenin Adana’nın imajına olumlu katkı sağlayacağı vurgulanmıştır. Etkinliğe özgü ürünlere yönelik algıyla ilgili hediyelik eşya, yiyecek ve içecek çeşitliliğinin arttırılmasının gerektiği belirtilmiştir.
Yazar isimleri: ['Hacı Mehmet YILDIRIM', 'Anıl ÜZDEN']
Yayın Yılı: 31 Temmuz 2022
Dergi ismi: Avrasya Turizm Araştırmaları Dergisi
Yayın sayfa url: https://dergipark.org.tr/tr/pub/atadergi/issue/71544/1080755
Yayın pdf linki: https://dergipark.org.tr/tr/download/article-file/2281584
