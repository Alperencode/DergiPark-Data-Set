Makale Başlığı: Ortodontik Tedavi Sonrası Ektopik Maksiller Kaninlerin Keratinize Dişeti Genişliğindeki Değişim
Özet: Amaç: Vestibülde ve infraoklüzyonda bulunan ektopik kaninlerin ortodontik tedavisi amacıyla birinci premolar çekimi uygulanmış vakalarda, üst kaninlerin keratinize dişeti genişliğindeki değişimleri incelemektir.   Gereç ve Yöntemler: Bu kontrollü klinik çalışmada, üst kanin dişleri vestibülde ektopik bulunan (>2 mm) ve birinci premolar çekimli ortodontik tedavi uygulanmış 50 bireye (ortalama yaş: 18.1 yıl) ait 63 maksiller kanin diş çalışma grubunu oluşturmuştur. Kontrol grubu olarak, çekimsiz ortodontik tedavi uygulanmış ve tedavi sırasında üst kanin dişlerinde klinik olarak belirgin bir dikey hareket olmayan (≤2 mm) 20 bireye (ortalama yaş: 15.8 yıl) ait 20 maksiller kanin diş kullanılmıştır. Tedavi öncesi (T1) ve tedavi sonrası (T2) ağız içi fotoğraflar, geleneksel alçı modeller ve panaromik radyografi kayıtları kullanılmıştır. Ağız içi frontal fotoğraflarda kanin dişin keratinize dişeti genişliği ölçülmüştür. Kanin dişlerin dikey yöndeki yer değişimi sert damak düzlemi referans alınarak panoramik röntgenler üzerinde ölçülmüştür. Bulgular: Çalışma ve kontrol gruplarında kanin dişin dikey yer değişimi oklüzal yönde ve istatistiksel olarak anlamlı (sırasıyla 3.45 mm, p=0.000; 0.73 mm, p=0.013) bulunurken; keratinize dişeti genişliğinde anlamlı artış (sırasıyla 1.23 mm, p=0.000; 0.25 mm, p=0.016) bulunmuştur. Çalışma grubunda ölçülen değişimler cinsiyet ve yaştan bağımsız (p>0.05) ve kontrol grubuna göre anlamlı olarak daha yüksektir (p=0.000). Dikey yer değişimi ile dişeti genişliğindeki artışın ilişkisi incelendiğinde, dikey hareketin 2-4 mm olduğu örneklemde anlamlı korelasyon bulunamazken (r=0.01); ≥4 mm olduğu örneklemde yüksek korelasyon (r=0.563) bulunmuştur. Sonuç: Ektopik kaninlerin ortodontik tedavisi sonrasında ağız içinde gerçekleşen klinik dişeti  artışını ve bu artışın dikey hareket miktarı ile pozitif yönlü ilişkisini gösteren kontrollü bir klinik çalışma olması  sebebiyle sonuçlar anlamlıdır.
Yazar isimleri: ['Hüseyin Egemen KILIÇ', 'Yasemin Bahar ACAR']
Yayın Yılı: 24 Ağustos 2022
Dergi ismi: Selcuk Dental Journal
Yayın sayfa url: https://dergipark.org.tr/tr/pub/selcukdentj/issue/72290/991699
Yayın pdf linki: https://dergipark.org.tr/tr/download/article-file/1959348
