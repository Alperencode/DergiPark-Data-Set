Makale Başlığı: Hashimoto Tanılı Hastalarda Non-Alkolik Yağlı Karaciğer Hastalığı Sıklığı ve Hematolojik Parametreler ile İlişkisi
Özet: Giriş: Non-alkolik yağlı karaciğer hastalığı (NAYKH), en yaygın karaciğer hastalığı olup küresel prevalansının şu anda %25 olduğu tahmin edilmektedir. Hipotiroidizm ile NAYKH arasında potansiyel bir ilişki olduğunu gösteren çalışmalar mevcut olsa da, toplum taramalarından çelişkili sonuçlar elde edilmiştir. Platelet/lenfosit oranı (PLO) kardiyovasküler olayların belirleyicisi ve nötrofil/lenfosit oranı (NLO) ise sistemik inflamasyonun bir göstergesidir. Biz de Hashimoto tiroiditi tanısı olanlarda NAYKH sıklığı ve bunun PLO, NLO ile ilişkisini araştırmayı amaçladık.Gereç ve Yöntem: En az 6 ay süredir Hashimoto tanısı olan, 18-65 yaş arası, beden kütle indeksi 30 kg/m2’den küçük olan, bilinen başka bir hastalığı olmayan ve TSH düzeyi 10 uIU/mL’nin altında olan toplam 97 birey çalışmaya alındı ve ultrasonografi ile NAYKH varlığı ve derecesi ölçüldü.Bulgular: Hashimoto tanısı olanlarda NAYKH sıklığı %42,3 olarak belirlendi. Grade 2-3 yağlanması olanlar hem grade 1 yağlanması olanlardan (p<0.001) hem de yağlanması olmayanlardan (p=0.023) anlamlı olarak daha yaşlıydı. Yine grade 1 yağlanması olanlarda olmayanlara göre anlamlı olarak daha yaşlıydı. Glukoz düzeyi grade 2-3 yağlanma olanlarda hem yağlanma olmayanlara (p=0.006) hem de grade 1 yağlanma olanlara göre (p=0.028) anlamlı yüksekti. ALT düzeyi grade 2-3 yağlanma olanlarda olmayanlara göre anlamlı yüksek bulundu (p= 0.013). NLO ve PLO oranları ise 3 grup arasında da benzerdi.Sonuç: Hashimoto tiroiditi olanlarda NAYKH sıklığı daha önce yapılan çalışmalar ile benzer sıklıkta bulundu. Yağlanma derecesi yaş ile artmaktadır. Ayrıca yağlanma ile metabolik parametreler bozulmakta ve ALT düzeyi artmaktadır. Ancak yağlanmanın kan sayımından elde edilen inflamatuar parametrelere etkisi yoktur.
Yazar isimleri: ['Ali GÖKÇE']
Yayın Yılı: 31 Ağustos 2022
Dergi ismi: Ege Tıp Bilimleri Dergisi
Yayın sayfa url: https://dergipark.org.tr/tr/pub/egetbd/issue/72431/1104109
Yayın pdf linki: https://dergipark.org.tr/tr/download/article-file/2376915
