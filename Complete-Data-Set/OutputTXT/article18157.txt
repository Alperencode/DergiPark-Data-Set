Makale Başlığı: Kişisel Gelişimin Toplumsal Boyutlarına  İlişkin Okul Yöneticilerinin Görüşleri
Özet: Bireyin kendi gelişiminin sorumluluğunu alarak, kendi arzu ve gayretleriyle mevcut potansiyelini daha iyi bir hâle getirmesi, ortaya çıkan değişimlere uyum sağlaması, tüm yönleriyle bir bütün olarak yaşam boyu gelişim çabası içinde olması kişisel gelişimi ifade etmektedir. Bu araştırmada okul yöneticilerinin toplumsal boyutta kişisel gelişime ilişkin görüşlerinin ve eğilimlerinin belirlenmesi amaçlanmıştır. Araştırma kapsamında kişisel gelişimin toplumsal boyutu; ailevi boyut, iş-mesleki yaşam boyutu ve sosyal sorumluluk boyutu şeklinde üç alt boyutta ele alınmıştır. Okulların, toplumun gelişiminde önemli bir yere sahip olduğu düşünüldüğünde; okulun lideri olan okul yöneticisinin kişisel gelişime bakış açısının önemi ortaya çıkmaktadır. Araştırmada nitel araştırma yöntemlerinden olgubilim deseni kullanılmış olup, araştırmanının katılımcılarını 2019-2020 eğitim öğretim yılında Tekirdağ ili Çerkezköy ilçesinde bulunan devlet ortaokullarında görev yapan okul müdürleri oluşturmaktadır. Araştırmanın verileri araştırmacı tarafından geliştirilen yarı yapılandırılmış görüşme formu kullanılarak elde edilmiş olup, verilerin analizinde betimsel analiz tekniği kullanılmıştır. Araştırmadan elde edilen bulgular incelendiğinde, kişisel gelişimin aile ve iş-mesleki yaşam boyutunda okul müdürlerinin büyük çoğunluğunun kendilerini yeterli gördüğü ve kendilerini geliştirmek için çaba gösterdiği ortaya çıkmıştır. Okul müdürlerinin yeniliklere açık oldukları; doğru ve faydalı olduğunu, mevcut olandan daha iyi olduğunu düşündüklerinde yeniliği uygulamaya koydukları görülmüştür. Okul müdürlerinin gerek yakın çevresine gerek ülkesine gerekse dünyaya karşı sorumluluk hissettikleri, rahatsızlık duydukları sorunların çözümüne yönelik etki alanları düzeyinde çaba gösterdikleri belirlenmiştir.
Yazar isimleri: ['Caner SÖNMEZ', 'Püren AKÇAY']
Yayın Yılı: 3 Temmuz 2022
Dergi ismi: Educational Academic Research
Yayın sayfa url: https://dergipark.org.tr/tr/pub/education/issue/71128/1142059
Yayın pdf linki: https://dergipark.org.tr/tr/download/article-file/2531422
