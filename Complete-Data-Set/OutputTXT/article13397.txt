Makale Başlığı: TOPLUMUN SAĞLIK ÇALIŞANLARINA YÖNELİK ŞİDDET KONUSUNDAKİ TUTUMU
Özet: Amaç: Bu kesitsel çalışma Konya il merkezinde toplumun sağlık çalışanlarına yönelik şiddet konusundaki görüş ve tutumlarını değerlendirmek amacıyla yapılmıştır.Gereç ve Yöntem: Çalışma Konya ilinde ikamet eden 420 gönüllü katılımcı ile gerçekleşmiştir. Veri toplama aracı olarak araştırmacılar tarafından literatürden yararlanılarak hazırlanan ankette; sosyo-demografik soruların yanı sıra katılımcıların sağlık çalışanına şiddet konusundaki düşüncelerini değerlendiren sorular yer almaktadır. Çalışmada SPSS 25.0 paket programından yararlanılarak veriler üzerinde tanımlayıcı nitelikte istatistikler yapılmıştır.Bulgular ve Sonuç: Katılımcıların %45’i 18-29 yaş aralığında, %50,2’si kadın, %63,8’i evlidir. Katılımcılardan %63,3’ü sağlık çalışanlarına yönelik herhangi bir şiddet olayına tanıklık etmediğini %36,7’si sağlık çalışanına yönelik olarak gerçekleştirilen şiddete şahit olduklarını belirtmişlerdir. Sağlık çalışanlarına şiddet sebebi olarak ilk üç sırada “çalışanların hastalarla ilgilenmemesi”, “hastaların sabırsızlıkları” ve “çalışanların hastalara kötü davranmaları” gelmektedir. Katılımcıların %6’sı sağlık çalışanına şiddet uyguladığını, uyguladıkları ve şahit oldukları şiddet türünün çoğunlukla (%91) sözel şiddet olduğunu belirtmiştir. Toplumda sağlık çalışanına yönelik şiddeti onaylamayan bir tutumunun olduğu, şiddetin önlenebileceğine inandıkları ve şiddeti bir hak arama yöntemi olarak görmedikleri belirlenmiştir. Sağlık kurumlarında şiddetin nedenlerinin araştırılmasında toplumun görüşlerine de yer verilmesi şiddeti önlemeye yönelik girişimlerin başarısı açısından önemlidir.
Yazar isimleri: ['Seda ÜNAL', 'Emel FİLİZ', 'Şeyma KAHVECİ', 'Sultan UYAR']
Yayın Yılı: 1 Aralık 2022
Dergi ismi: Sağlık Akademisyenleri Dergisi
Yayın sayfa url: https://dergipark.org.tr/tr/pub/sagakaderg/issue/73641/1129275
Yayın pdf linki: https://dergipark.org.tr/tr/download/article-file/2480379
