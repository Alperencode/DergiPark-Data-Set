Makale Başlığı: Medikal antropolojik perspektiften yaşlı nüfusta geçim ekonomisi ve malnütrisyon: kadın ve erkek çiftçilerde zayıflık ve obezite oranları
Özet: Amaç: Bu çalışmada, yaşlı nüfusta malnütrisyon tipleri ile çiftçilik geçim ekonomisi arasındaki bağıntılar incelenmiştir.Yöntem: Araştırma, Hatay ilinde yaşayan 65 yaş ve üzeri iki grup (çiftçiler ve çiftçi olmayanlar) üzerinde gerçekleştirilmiştir. Çiftçi grubunda (Grup 1) 111 (67 erkek, 44 kadın) ve çiftçi olmayan grupta (Grup 2) 89 (41 erkek, 48 kadın) yaşlının antropometrik ölçüleri alınarak beslenme durumları tespit edilmiştir. Araştırmaya katılmayı kabul eden yaşlıların boy uzunlukları ve vücut ağırlıkları uluslararası prosedürlere uygun olarak ölçülmüş ve beden kütle indeksi (BKİ) değerleri hesaplanmıştır.Bulgular: Örneklemimizde her iki grupta da zayıflık düşük sıklıkta (Grup 1 %2.7; Grup 2 %1.1) iken, fazla kiloluluk (Grup 1 %38.7; Grup 2 %32.6) ve obezite daha yaygındır (Grup 1 %35.1; Grup 2 %40.5). Yaşlılar üzerinde yapılan araştırmalarda “fazla kilolu + obez” sıklığı kadınlarda daha yüksek değerler göstermesine karşın çiftçi grubunda tersi durum gözlenmiş ve söz konusu oran erkekler lehine daha fazla çıkmıştır. Çiftçi olmayan grupta ise genel örüntüyle uyumlu sonuçlara ulaşılmıştır.Sonuç: Çiftçilikle yaşamını sürdüren kadınların günlük yaşam tarzları ve aktivite düzeylerinin fazla olması sebebiyle kadınlarda obezite oranlarının erkeklerdeki düzeyin altına indiğini, böylece genel toplumda mevcut olan cinsiyete dayalı obezite örüntüsünün (kadınlar>erkekler) çiftçi gruplarda geçerli olmadığı sonucuna ulaşılmıştır.
Yazar isimleri: ['Ali Rıza CAN', 'Derya ATAMTÜRK', 'İzzet DUYAR']
Yayın Yılı: 1 Aralık 2022
Dergi ismi: Türkiye Halk Sağlığı Dergisi
Yayın sayfa url: https://dergipark.org.tr/tr/pub/tjph/issue/73653/944095
Yayın pdf linki: https://dergipark.org.tr/tr/download/article-file/1792586
