Makale Başlığı: Türkiye Yüzme Milli Takımının Olimpiyat Oyunlarındaki Yarışma Sonuçlarının Analizi
Özet: Araştırmanın amacı, günümüze kadar yapılmış Yaz Olimpiyat Oyunlarında Türkiye yüzme milli takımının performanslarının analiz edilmesidir. Türkiye’yi temsil eden milli sporcuların yarışma kategorileri, yarışma sıralamaları, yaş ve cinsiyet değişkenlerinin yıllara göre oluşan dağılımın karşılaştırılması hedeflenmiştir. Günümüze kadar yapılmış olimpiyatlarda yüzmede yer almış Türkiye milli takımı sporcularının yarışma sonuçları incelenmiştir. Veri toplama aracı Uluslararası Olimpiyat Komitesi (IOC) ve FINA (Fédération Internationale de Natation)’nın resmi yarışma sonuçları kullanılmıştır. Sporcuların yarışma sonuçlarındaki sıralamalar yıl, yaş, cinsiyet ve yarışma kategorisi değişkenlerine göre istatistiksel analiz edilmiştir. Yarışma sonuçlarına göre Türkiye’nin günümüze kadar 12 olimpiyatta yüzmede sporcusunun olduğu anlaşılmıştır. Erkek yüzücüler Roma 1960’da, kadın yüzücüler Atlanta 1996’da ilk defa yarışmıştır. Toplam 17 farklı kadın, 32 farklı erkek yüzücü Türkiye’yi temsil etmiştir. Türkiye’nin olimpiyatlarda yüzme yarışmalarında elde ettiği en iyi sonuç “Kadınlar 200 m kurbağalama olimpiyat 9.’luğu”dur. Kadın yüzücülerin erkek yüzücülerden istatistiksel açıdan daha iyi yarışma sonuçlarına sahip olduğu anlaşılmıştır (p<0,05). Kadın ile erkek yüzücülerin yaş dağılımları benzerlik göstermektedir (p>0,05). Dört yüzme stilinin 100 m ve 200 m yarışma sonuçları karşılaştırıldığında sırtüstü ile serbest ve kurbağalama ile serbest arasında anlamlı farklılıklar bulunmuştur (p<0,05). Çalışma sonucunda Türkiye yüzme milli takımı sporcularının olimpiyatlarda genellikle orta seviyeli sonuçlar elde ettiği anlaşılmış, hiç finallerde yarışmamıştır. Hazırlanan bu çalışmayla Türkiye’nin yüzme tarihinde Olimpiyat Oyunlarındaki performans sonuçlarına dair sistematik analiz bilgileri verilmiştir. Yarışma sonuçlarına göre kadınlarda katılım sıklığı ile başarı bakımından 100 m ve 200 m kurbağalama ile 200 m kelebek, erkeklerde katılım sıklığı bakımından 100 m serbest ve kelebek ile 400 m serbest yüzme kategorileri dikkat çekmektedir.
Yazar isimleri: ['Gökçe AKGÜN']
Yayın Yılı: 15 Ekim 2022
Dergi ismi: Sportive
Yayın sayfa url: https://dergipark.org.tr/tr/pub/sportive/issue/72776/1185707
Yayın pdf linki: https://dergipark.org.tr/tr/download/article-file/2694685
