Makale Başlığı: “Kıyamet Yakındır” Filmi Bağlamında Faşizm Kavramı ve Palingenetik Mitler: Dekonstrüktif Bir İnceleme
Özet: Çalışma, Netflix dijital platformunda 2020 yılında gösterime girmiş olan Kıyamet Yakındır isimli filmin dekonstrüksiyon yöntemiyle incelenmesine dayanmaktadır. Post apokaliptik bir temaya sahip olan Kıyamet Yakındır filminin konusu hayatta kalma eğitimi almak için bir araya gelen bir grubun yaşadıklarını temel almaktadır. Bu gruba eğitim veren lider, grup içerisinde yaşanan bölünmelerin belirleyicisi konumundadır. Ancak filmin görünen mesajında iyi-kötü ikilemi yer alsa da alt metinde muhafazakâr ve güçlü bir lider figürünün varlığı ve dünyanın sonunun gelişinin ardından yeniden kuruluşu sürecine verilen referanslar faşist ideolojiyi akla getirmektedir. Faşist ideolojinin milliyetçi, muhafazakâr özelliklerinin yanında en bilinen özellikleri güçlü bir lider figürü etrafında kümelenme ve geçmişin güçlü dönemlerinin gelecekte yeniden inşasına dayanan palingenetik mit kullanımlarıdır. Dolayısıyla çalışmanın amacı bahsedilen filmde görünür olan mesajlardan ziyade görünür olmayanlara odaklanarak faşist ideolojideki öteki inşasına temel referans olan palingenetik mit kullanımını araştırmaktır. Bu araştırma sürecinde dekonstrüksiyon yöntemi kullanılacaktır. Yapılacak alanyazım taramasında ise faşist ideolojinin geniş bir külliyata sahip olmasından ötürü kapsam palingenetik kavramı etrafında tutulacaktır. Aynı zamanda son dönem medyada dünyanın yok oluşu üzerine kurulan metinlerin, dünyada yükselişte olan sağ ideoloji ile ilintisi araştırılacaktır. Böylelikle çalışmada, faşist ideolojinin “kıyamet sonrası”nda gerçekleşecek yeniden kuruluşa atfettiği halk inşası sürecinde geçmişin başarıları ve bu başarıların gerçekleştiricilerinin öteki’yi belirleyen etkenler olduğu ortaya konacaktır.
Yazar isimleri: ['Özgür YILMAZ']
Yayın Yılı: 31 Ocak 2022
Dergi ismi: Kurgu
Yayın sayfa url: https://dergipark.org.tr/tr/pub/kurgu/issue/68336/980876
Yayın pdf linki: https://dergipark.org.tr/tr/download/article-file/1916998
