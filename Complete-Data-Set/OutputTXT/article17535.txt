Makale Başlığı: Yaşlıların Yaşlanmaya İlişkin Bakış Açılarının Değerlendirilmesi Üzerine Nitel Bir Araştırma
Özet: Modernleşen ve küreselleşen dünyaya, değişen dinamiklere rağmen geleneksellik özelliklerini az veya çok koruyan aileler bulunmaktadır. Bu tür ailelerde yetişmiş olan yaşlıların yaşlılığa bakışı korkutucu veya değer kaybedici değil, aksine dinlenmenin, samimi aile bağları ve torun sevgisiyle huzuru tatmanın adı olarak nitelendirilmektedir. Bu çalışmada yaşlı ve yaşlılık algısına yönelik tutumlar tarihsel süreç bağlamında ele alınarak değerlendirilmiştir. Literatür taraması kapsamında yaşlılığa geleneksel, modern ve postmodern bakış açısı araştırılarak tarihsel süreçteki yaşlı ve yaşlılık algısına değinilmiş; bu algının değişim ve dönüşüm süreci incelenmiştir. Daha sonra, 21. yüzyıl dünyasının yaşlılarından oluşan bir grupla postmodern dünyada yaşlı olmak ve yaşlılık algılarına yönelik tutumlarını belirlemek amacıyla yarı yapılandırılmış görüşme tekniği kullanılarak mülakat yapılmıştır. Araştırmada amaçlı örneklem yöntemlerinden benzeşik örnekleme yöntemi kullanılmıştır. Veriler uzmanların görüşleri alınarak oluşturulan yarı yapılandırılmış görüşme formuyla toplanılmış, analizinde NVIVO 12 programı kullanılmıştır. Bu kapsamda Yalova’da ikamet etmekte olan, benzer aile yapılarına sahip olduğu gözlemlenen ve tespit edilen 5 yaşlı seçilmiştir. Seçilen yaşlıların hepsi 65 yaş üstü, ciddi bir sağlık engeli olmayan kişilerdir. Çalışmanın sonucuna göre, maddi manevi belli değerleri biriktirebilen ve onlara sahip olmayı başarabilmiş, geleneksellik özelliklerini barındıran ailelerden gelen yaşlı bireylerde yaşlılık; acizlik ve muhtaçlıktan ziyade, tecrübeli, bilgili, yardımsever ve şefkat sahibi olma, sükûnet içinde ibadetle meşgul olma dönemi olarak görülmüştür. Bu çalışmanın sosyal hizmet disiplininde en önemli çalışma nesnesi olan “yaşlılık” ile ilgili çok yönlü araştırmalar yapılmasının,  “Yaşlılara Yönelik Manevi  Sosyal  Hizmetler” in ve sosyal politikaların geliştirilmesine katkı sağlayacağı düşünülmektedir. Yaşlılık konusunda alternatif bakış açıları geliştirilmesi noktasında benzer araştırmaların yapılmasında yarar vardır.
Yazar isimleri: ['Şeyda DEMİR']
Yayın Yılı: 29 Haziran 2022
Dergi ismi: Yaşlı Sorunları Araştırma Dergisi
Yayın sayfa url: https://dergipark.org.tr/tr/pub/yasad/issue/70700/1006377
Yayın pdf linki: https://dergipark.org.tr/tr/download/article-file/2016150
