Makale Başlığı: Zonguldak İli Çaycuma İlçesinin Geleneksel Cızlama Ekmeği Üzerine Bir Araştırma
Özet: Ekmeğin tarihçesi on iki bin yıl öncesine kadar uzanmaktadır. Ekmek, tüm dünyada olduğu gibi Türkiye’de de beslenmede ilk sırada yer almaktadır. Ekmek, lif kaynağı olmasının yanı sıra yüksek karbonhidrat, mineral, vitamin ve yağ içeriği bakımından insan sağlığına yarar sağlamaktadır. Türkiye, kültürel varlığı ve tarihi geçmişi ile birçok geleneksel gıdanın üretilmesine imkansağlayan büyük bir zenginliğe sahiptir. Bu geleneksel gıdalardan biri de Çaycuma’nın geleneksel Cızlama ekmeğidir. Yörede, yalnızca mısır unu ile yoğrularak mayalanan ekmeğe "kartlaç" adı verilmektedir. Buğday unu, mısır unu, maya ve tuz ile yoğrulan akışkan kıvamdaki hamurun fermantasyona bırakılarak, taş saçta pişirilmesi ile elde edilen ekmeğe ise ‘’Cızlama ekmek’’ denilmektedir. Bu çalışmanın amacı, yörede yaşayanlarla yapılan yüz yüze görüşmelere ve araştırmalara dayanılarak, Zonguldak’ın temiz hava ve doğal güzelliklere sahip yeşil ilçesi Çaycuma’nın geleneksel Cızlama ekmeği, bileşenleri, hazırlanışı ve pişirilmesi konularında bilgi vermek ve yöresel ekmeği endüstriyel ekmeklerle bazı kalite özellikleri (pH, kül, nem, renk ve duyusal özellikler) açısından karşılaştırmaktır. Fermente ekmek yuvarlak, dışbükey özellikteki taş "sac" üzerinde pişirilmektedir. Hamur formülasyonunda, yörede doğal yöntemlerle yetiştirilen buğday ve mısırlar kullanılmaktadır. Bileşimi, üretim prosesi ve pişirme parametrelerindeki farklılık, geleneksel ekmeğe üstün tekstürel ve duyusal özellikler kazandırmıştır. Yapılan analizlerden duyusal parametreler açısından ekmek içi rengi ve kabuk renginde farklılık (p<0.05) bulunmuş, diğer parametrelerde istatistiksel önem tespit edilememiştir (p>0.05). Cızlama ekmeğin, renk değerlerinden a* ve b* parametreleri, pH değeri, nem ve kül içeriği yüksek bulunmuş ve elde edilen değerlerin istatistiksel bakımdan önemli (p<0.05) olduğu belirlenmiştir. Tüm bunlardan dolayı Cızlama ekmeğin duyusal kalite olarak kabul edilebilirliği ve mineral içeriğinin yüksek olması nedeniyle endüstriyel olarak bu ekmeğin üretilebileceği sonucuna varılmıştır.
Yazar isimleri: ['Nuran ERDEM', 'Suleyman GÖKMEN']
Yayın Yılı: 31 Ağustos 2022
Dergi ismi: Avrupa Bilim ve Teknoloji Dergisi
Yayın sayfa url: https://dergipark.org.tr/tr/pub/ejosat/issue/71415/1104611
Yayın pdf linki: https://dergipark.org.tr/tr/download/article-file/2378772
