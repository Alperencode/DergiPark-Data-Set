Makale Başlığı: Gebe Kısrak Serum Gonadotropini (PMSG)’nin Sütçü İneklerde Senkronizasyon ve Gebelik Oranları Üzerine Etkileri
Özet: Suni tohumlama yönteminin başarısı, birçok diğer etken ile birlikte, uygulayıcının spermayı doğru zamanda genital kanala vermesinden geçmektedir. Süt hayvancılığında ıslah sonucu meydana gelen metabolizma artışı, üreme hormonlarının miktarında ve yarılanma sürelerinde değişikliklere sebep olmaktadır. Bu durum, östrus bulgularının görülmesinde ve dolayısıyla elde edilecek gebelik sonuçlarının doğrudan azalmasına neden olmaktadır. Sürü devamlılığı ve üretim verimliliği açısından son derece önemli olan gebelik, en ideal ve kısa yoldan ulaşılması gereken nihai hedeftir. Bu amaçla sabit zamanlı suni tohumlama için kullanılan yöntemler (presynch, ovsynch, G6G, G7G, v.b.) yıllar boyunca araştırılmış ve günümüzde geliştirilmeye devam etmektedir. Bu çalışmada, progesteron destekli ovsynch senkronizasyonu ile aynı planının ilk hormonu olan GnRH enjeksiyonu yerine PMSG ile gerçekleştirilen indüksiyon sonrasında elde edilecek östrus cevapları ve buna bağlı olarak elde edilecek gebelik oranlarının araştırılması planlanmıştır. Bu amaçla ticari olarak süt üretimi yapan entansif bir işletmede, aynı koşullarda bakım, besleme ve barındırılması gerçekleştirilen toplam 139 baş sütçü Simmental inek kullanıldı. Çalışmaya dâhil edilen hayvanlar; üretim kayıtları bilinen, düzenli olarak cinsel aktivite gösteren, en az bir doğum geçmişi olan ve herhangi bir hastalık geçmişi bulunmayan hayvanlar arasından seçildi. Çalışma sonucunda, PMSG grubuna hem iç hem de dış östrus bulguları gösteren hayvanların sayısı 61 baş olarak, %89,71 oranında tespit edilmiş ve bu hayvanların da 55 tanesinde gebelik sonucu elde edilmiştir (%90,16). GnRH ile başlanan senkronizasyon grubunda östrus yanıtı 56 başta (%78,87) tespit edilmiş ve bu hayvanlardan elde edilen gebelik 45 baş hayvan ile %80,35 oranında bulunmuştur. Gerçekleştirilen istatistiki analiz sonucunda, iki senkronizasyon modelinde de östrus bulgularının gözlemlenmesi ve östrusa bağlı olarak elde edilen gebelik sonuçları arasında istatistiki anlamlılık değerinde fark bulunamamıştır (P<0,05). Bu sonuçlar, ovsynch yönteminde kullanılan ilk GnRH yerine PMSG’nin başarı ile kullanılabileceğini ortaya koymaktadır. Gerçekleştirilen bu çalışma ile, PMSG kullanılarak planlanacak çeşitli senkronizasyon yöntemlerinin daha fazla hayvana uygulanması ve elde edilecek yeni metotlara yol gösterici nitelikte olacağı öngörülmektedir.
Yazar isimleri: ['Mehmed Berk TOKER', 'Selim ALÇAY']
Yayın Yılı: 26 Temmuz 2022
Dergi ismi: Journal of Research in Veterinary Medicine
Yayın sayfa url: https://dergipark.org.tr/tr/pub/jrvm/issue/71435/1110043
Yayın pdf linki: https://dergipark.org.tr/tr/download/article-file/2401581
