Makale Başlığı: Öğretmen desteğinin ve sınıf içi öğretim uygulamalarının okuma başarısındaki rolü: PISA 2018 sonuçlarından Türkiye için çıkarımlar
Özet: Çalışma, Türk öğrencilerin okuduğunu anlama başarısının sınıf içinde algılanan öğretmen desteğine ve okumayla ilgili öğretim uygulamalarına göre değişimini ele almaktadır. PISA 2018 veri tabanından çekilen verilerle temellendirilen bu çalışma, belirlenen değişkenler arasındaki ilişkiyi araştırmaktadır. PISA IDE sunucusu üzerinden yapılan çözümlemede, belirlenen değişkenler açısından Türk öğrencilerin PISA 2018 okuma başarısı ortalamasında oluşan farklar incelenmiştir. Sonuçta, algılanan öğretmen desteğinin, öğretmenin dersi uyarlamasının ve okumaya katılımı özendirmesinin okuduğunu anlamayla olumlu bir ilişkisinin; ancak geliştirici geribildirim alma sıklığının okuma başarısıyla olumsuz bir ilişkisinin olduğu belirlenmiştir. Ayrıca özet çıkarma, metnin içeriğiyle kendi deneyimlerini karşılaştırma, okunan metinle ilgili yazı yazma ve benzer konularda yazılmış diğer metinlerle karşılaştırma gibi etkinliklerin yapılmadığını bildiren öğrencilerin genel okuma ortalaması, bu etkinliklerin yapıldığını bildiren öğrencilerden çok daha yüksektir. Bu sonuçlar, öğretmenlerin zayıf okurlara daha sık geribildirim verdiğine ilişkin çıkarımı güçlendirmiştir. Diğer yandan iyi okurların derste öğrenme etkinliklerini yetersiz buluyor olabileceği olasılığı belirmektedir. Özetle okuduğunu anlama başarısı; öğretmen desteği, öğretimi uyarlama, geribildirim ve sınıfta yapılan okuma etkinliklerine katılım gibi değişkenlerden olumlu ya da olumsuz olarak etkilenmektedir.
Yazar isimleri: ['B. Ümit BOZKURT']
Yayın Yılı: 29 Kasım 2022
Dergi ismi: International Journal of Assessment Tools in Education
Yayın sayfa url: https://dergipark.org.tr/tr/pub/ijate/issue/72890/1132980
Yayın pdf linki: https://dergipark.org.tr/tr/download/article-file/2495743
