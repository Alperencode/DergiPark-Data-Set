Makale Başlığı: Karvakrol ilave edilmiş antimikrobiyal yumuşak protez astarının yırtılma ve çekme bağlanma dayanımı ve sertliği
Özet: Amaç: Bu çalışmanın amacı, fenolik bir bileşik olan karvakrol (kekik yağı) ile antimikrobiyal özellik kazanmış yumuşak protez astarının protez kaide materyaline bağlanma dayanımı, yırtılma dayanımı ve sertliğini değerlendirmektir. Yöntem: Her mm3'e 0.5 mL karvakrol eklenen silikon esaslı yumuşak protez astarı kontrol grubu (karvakrol ilavesiz silikon esaslı yumuşak protez astarı) (n=10/alt grup başına) ile karşılaştırıldı. Tüm test gruplarında numunelerin yarısı distile suda (37ºC) tutulurken, diğer yarısına termal yaşlandırma (10000 termal döngü-1 hafta) uygulandı. Karvakrol ilave edilmiş ve edilmemiş yumuşak protez astarının yırtılma dayanımı evrensel bir test cihazında (Lloyd Universal Tester; AMETEK, Inc., Hampshire, İngiltere) 50 mm/dak'lık bir çapraz kafa hızında, çekme bağlanma dayanımı aynı cihaz ile 10 mm/dak çapraz kafa hızında ve sertliği dijital vikers sertlik ölçüm cihazında (HMV, Shimadzu, Tokyo, Japonya) test edildi. Aksi belirtilmedikçe, p<0.05 için sonuçlar istatistiksel olarak anlamlı kabul edildi. Ancak, olası tüm çoklu karşılaştırmalarda Tip I hatayı kontrol etmek için Bonferroni Düzeltmesi yapıldı. Bulgular: Çalışmamızdan elde edilen bulgular dahilinde, yumuşak protez astarına karvakrol ilavesi, test edilen yırtılma ve çekme bağlanma dayanımı üzerinde istatistiksel olarak anlamlı etkiler göstermedi (p>0.05). Ayrıca tüm test gruplarında kontrol grubuna göre istatistiksel olarak anlamlı bir sertlik artışına neden oldu (p<0.001). Termal yaşlandırma genel olarak mekanik özellikler üzerinde önemli bir etki göstermedi (p>0.05). Sonuç: Bu in vitro çalışma, yumuşak protez astarına antimikrobiyel etkinliği bulunan karvakrol ilavesinin malzemenin yırtılma ve çekme bağlanma dayanımına etki etmediğini, ancak sertliğini arttırdığını ortaya koymuştur.
Yazar isimleri: ['Ayşe Seda ATAOL', 'Gulfem ERGUN', 'Aysel UĞUR', 'Nurdan SARAÇ', 'Tuba BAYGAR']
Yayın Yılı: 31 Ağustos 2022
Dergi ismi: Mersin Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/mersinsbd/issue/71427/1070743
Yayın pdf linki: https://dergipark.org.tr/tr/download/article-file/2242922
