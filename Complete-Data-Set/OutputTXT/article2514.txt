Makale Başlığı: Isıl İşlem Görmüş Kara Kavak (Populus nigra L.) Odunlarının Bazı Özelliklerinin Yoğunlaştırma ile Geliştirilmesi
Özet: Bu çalışmada, kara kavak (Populus nigra L.) odunu 120, 160 ve 200 oC’lerde ısıl işleme tabi tutulmuş, devamında %25 ve %50 oranında presleme uygulamasıyla örneklere yoğunlaştırma işlemi gerçekleştirilmiştir. Isıl işlem görmüş örneklerin FTIR spektrumları, örneklerin kristallik indeksinde ısıl işlemden kaynaklanan kayda değer bir farklılaşmanın oluşmadığını ortaya koymuştur. Isıl işlem görmüş örneklerin TGA ve DTG termogramlarındaki esas bozunma aşamasında, kontrol örneklerine göre daha düşük oranlarda madde kaybı oluştuğu anlaşılmıştır. TGA ve DTG bulguları, ısıl işlemde uygulanan sıcaklık derecesinin artışıyla örneklerde önemli düzeyde holoselüloz kaybı oluştuğunu göstermiştir. Isıl işlem görmüş ve yoğunlaştırılmış örneklerin fiziksel ve mekanik özellikleri değerlendirildiğinde, yoğunlaştırılmış kara kavak örneklerinin suyla temasa geçebileceği ortamlarda kullanılması durumunda, yoğunlaştırmadan önce ısıl işlem uygulanmasının önerilebileceği ortaya çıkmıştır. Bununla birlikte, kara kavak odununun taşıyıcı uygulamalar ile dış mekan (dış cephe kaplaması, park ve bahçe mobilyaları, vb.) veya iç mekanda (lambri, parke, sauna, mobilya elemanları, vb.), yine kısmen yanmaya dayanıklı yapılarda kullanılabilme olasılığını arttırmak için ısıl işlem ve yoğunlaştırma modifikasyon yöntemlerinin birlikte kullanılmasının önerilebileceği kanısına varılmıştır.
Yazar isimleri: ['Abdullah CANIYILMAZ', 'Samim YAŞAR']
Yayın Yılı: 15 Aralık 2022
Dergi ismi: Bartın Orman Fakültesi Dergisi
Yayın sayfa url: https://dergipark.org.tr/tr/pub/barofd/issue/72573/1185233
Yayın pdf linki: https://dergipark.org.tr/tr/download/article-file/2692633
