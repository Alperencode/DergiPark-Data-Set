Makale Başlığı: Amatör Futbol Oyuncularının Anaerobik Güç ve İvmelenme Parametrelerinin Bazı Fiziksel Özelliklere Göre İncelenmesi
Özet: Bu çalışmanın amacı, amatör futbol oyuncularının anaerobik güç ve ivmelenme parametrelerinin bazı fiziksel özelliklere göre incelenmesidir. Bölgesel amatör ligde futbol oynayan 17 amatör futbol oyuncusu araştırmaya gönüllü olarak katıldı (n=17, yaş=24,82±4,63 yıl, vücut ağırlığı=74,26±9,07 kg., boy uzunluğu=176,51±6,35 cm., vücut kitle indeksi=23,75±1,56 kg/m2). Oyuncuların vücut kompozisyonu parametreleri (vücut ağırlığı (kg.), vücut yağ yüzdesi (%), yağsız vücut kitlesi (kg.), kas kitlesi (kg.) ve vücut kitle indeksi (kg./m2)) biyoimpedans analizi yöntemiyle belirlendi. Anaerobik güç parametrelerini (maksimum, minimum ve zirve güç (watt/kg.), zirve güce ulaşılan süre (sn.), yorgunluk indeksi (%)) belirlemek için Wingate anaerobik güç testi uygulandı. İvmelenme parametreleri (0-5, 0-10, 0-15 ve 0-20 m. ivmelenme parametreleri) 20 metre sprint testi ile ölçüldü. Vücut kompozisyonu ile anaerobik güç ve ivmelenme parametreleri arasındaki ilişkiler Pearson korelasyon katsayısı ile incelendi. Analiz sonuçlarına göre, boy uzunluğu ile 0-5 ve 0-10 m. sprint koşusunun süreleri arasında orta düzeyde pozitif, sprint hızları ve ivmelenme değerleri arasında orta düzeyde, negatif ve anlamlı ilişki olduğu belirlendi (p<0.05). Ayrıca, anaerobik güç testinden elde edilen minimum güç değeri ile vücut ağırlığı ve vücut kitle indeksi değerleri arasında orta düzeyde, negatif ve anlamlı ilişki bulundu (p<0.05). Araştırmanın bulgularına göre, kısa boylu futbol oyuncularının, kısa mesafeli sprint koşularındaki ivmelenme yeteneği bakımından uzun boylu oyunculardan daha avantajlı olduğu sonucuna ulaşılabilir.
Yazar isimleri: ['Erdal ARI', 'Necdet APAYDIN']
Yayın Yılı: 27 Eylül 2022
Dergi ismi: Gümüşhane Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/gumussagbil/issue/72733/1097616
Yayın pdf linki: https://dergipark.org.tr/tr/download/article-file/2349395
