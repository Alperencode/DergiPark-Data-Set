Makale Başlığı: Kombine Siman ve Vida Tutuculu İmplant Destekli Restorasyonların 3 Boyutlu Sonlu Elemanlar Analiziyle Karşılaştırmalı Biyomekanik Değerlendirilmesi
Özet: Giriş: Mekanik ve biyolojik komplikasyonlar veya restorasyonların yenilenmesi durumunda implant restorasyonların çıkarılması gerekebilir. Bu amaçla, kombine simante ve vida tutuculu restorasyonlar, simante ve vida tutuculu restorasyonların avantajlarını büyük oranda birleştirip, dezavantajlarını azaltması nedeniyle implant diş hekimliğinde artan bir ilgi kazanmıştır.Bu çalışmanın amacı, 3 boyutlu sonlu elemanlar stres analiz yöntemi kullanılarak kombine siman ve vida tutuculu implant destekli metal-seramik, zirkonya ve monolitik zirkonya restorasyonların karşılaştırmalı biyomekanik değerlendirilmesidir.Materyal ve Metod: Çalışmada 3 adet çene kemiği modeli hazırlandı. Mandibula posterior bölgede %50 oranında görülen yoğun kortikal kemik (2 mm) ve altında kalın trabeküler kemik tipi modellenerek ve bu kemik tiplerine ait materyal özellikleri tanımlandı. Bu çene modelleri üzerine 4 mm çapında ve 10mm uzunluğunda titanyum implantlar yerleştirildi. Daha sonra yerleştirilen implantlar üzerine metal-seramik, zirkonya ve monolitik zirkonya restorasyonlar modellendi. En kötü senaryo düşünülerek ortalama olarak 100 N'luk bir oklüzyon kuvveti, oblik olarak (x, y ve z eksenlerine 30°) kronların distal triangular fossasına gelecek şekilde uygulandı. Çalışma sonucunda implant komponentleri ve peri-implant dokularda elde edilen stres dağılımları ve değerleri incelenerek yorumlandı.    Bulgular: Kemik, restorasyon, implant ve implant komponentlerinde oluşan streslerin yapıların dayanıklılık seviyesinin altında oluştuğu görülmektedir. Ayrıca metal-seramik, zirkonya ve monolitik zirkonya modellerde oluşan stres değerleri ve dağılımları benzerlik göstermiştir.Tartışma ve Sonuç: Metal-seramik, zirkonya ve monolitik restorasyonlar kombine siman ve vida tutuculu implant destekli sistemde güvenle kullanılabilir.
Yazar isimleri: ['Nagehan BAKİ']
Yayın Yılı: 26 Ekim 2021
Dergi ismi: Journal of Meffert Implant Institute
Yayın sayfa url: https://dergipark.org.tr/tr/pub/jmii/issue/65528/1014816
Yayın pdf linki: https://dergipark.org.tr/tr/download/article-file/2046721
