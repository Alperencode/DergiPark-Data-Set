Makale Başlığı: Meslek Lisesi Öğrencilerinin “Uzaktan Eğitim ile Matematik Öğrenme” Kavramına Yönelik Metaforik Algıları
Özet: Amaç: Bu araştırmada, meslek lisesi öğrencilerinin “uzaktan eğitim ile matematik öğrenme” kavramına ilişkin sahip olduğu metaforların ortaya konulması ve bu metaforların cinsiyet, sınıf seviyesi ve seçtikleri alana göre farklılıklarının incelenmesi amaçlanmıştır. Yöntem: Araştırmada nitel araştırma yöntemlerinden olgubilim deseni kullanılmıştır. Araştırmanın çalışma grubunu, amaçlı örnekleme yöntemi kullanarak Adıyaman ili Besni ilçesinde bulunan iki farklı meslek lisesinde öğrenim gören ve gönüllülük esasına göre belirlenen 249 öğrenci oluşturmaktadır. Araştırmada veri toplama aracı olarak araştırmacılar tarafından geliştirilen ve uzman görüşü alınan anket formu kullanılmıştır. Ankette öğrencilerden “uzaktan eğitim ile matematik öğrenmek… gibidir. Çünkü…” cümlesini tamamlamaları istenmiştir. Elde edilen verilerin analizinde içerik analizi tekniği kullanılmıştır.Bulgular: Öğrenciler tarafından üretilen metaforlar benzer özellikleri bakımından 8 kategoriye ayrılmıştır. Öğrencilerin en çok ürettiği metaforlar işkence, labirent, oyun metaforları olmuştur. Öğrenciler en çok zorluk/ karmaşıklık kategorisine ait metaforlar üretirken, en az metafor üretilen kategori ise hastalık kategorisidir.Sonuçlar ve Öneriler: Öğrenciler uzaktan eğitim ile matematik öğrenmeyi çoğunlukla zor ve karmaşık, imkansız, erişilmez olarak algılamaktadır. Uzaktan eğitim ile verilen matematik dersinde öğrencinin başarı hissini tadabileceği seviyelerine uygun etkinliklerden, görsel öğelerden, matematiği günlük hayatla ilişkilendiren örneklerden ve öğrencinin aktif olarak katılabileceği uygulamalardan yararlanılabilir. Öğretmenler, öğrenciler ile zihinlerindeki uzaktan eğitim ile matematik öğrenme ile ilgili imgeleri tartışabilir ve dersin işlenişi bu yönde düzenlenebilir.
Yazar isimleri: ['Oğuz GÜRBÜZTÜRK', 'Sevda KOÇ AKRAN', 'Esra CAN']
Yayın Yılı: 16 Ekim 2022
Dergi ismi: İnönü Üniversitesi Eğitim Bilimleri Enstitüsü Dergisi
Yayın sayfa url: https://dergipark.org.tr/tr/pub/inujgse/issue/73007/1088747
Yayın pdf linki: https://dergipark.org.tr/tr/download/article-file/2313479
