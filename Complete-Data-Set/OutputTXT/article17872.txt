Makale Başlığı: Jean Jacques Rousseau’nun Eğitim Kuramında The Solitaries’in Yeri ve Önemi Üzerine Bir İnceleme
Özet: Bu çalışma, Rousseau’nun eğitim kuramını ortaya koyduğu Emile’in devamı niteliğindeki The Solitaries isimli çalışmasının Rousseau’nun eğitim kuramındaki yerinive önemini tartışmayı amaçlamaktadır. Rousseau’ya göre doğa durumundan toplum durumuna geçişle birlikte ortaya çıkmaya başlayan toplumsal eşitsizlikler ve bu eşitsizliklerin tetiklediği özsaygı, özelde bireyin genelde ise toplumun ahlaki olarak bozulmasına ve sonuçta mutluluk ve özgürlük sorunlarının ortaya çıkmasına neden olur. Doğa durumuna geri dönmenin artık mümkün olmadığını düşünen Rousseau, tespit ettiği sorunların çözümü için, siyaset felsefesi ile birlikte eğitim felsefesi alanına da yönelir. Oluşturduğu doğa temelli eğitim anlayışını kurgusal öğrencisi Emile üzerinden aktaran Rousseau, öğrencisinin evlenmesiyle birlikte, eğitim sürecini de üstlendiği öğretmenlik görevini de sonlandırır. Emile’deki bu son; ortaya konan eğitim kuramının istenilen amaçlara ulaşmakta başarılı olup olmadığının ortaya çıkacağı asıl süreci görmemizi engeller. The Solitaries, bu eksiği gidererek, eğitim sürecinden sonra Emile’in yaşadıkları üzerinden Rousseau’nun eğitim kuramının amacına ulaşıp ulaşmadığını kurgusal bir biçimde denetler. Emile’in, öğretmeni olan Rousseau’ya gönderdiği mektuplardan oluşan The Solitaries, kırsal bir bölgede, nispeten toplumdan yalıtılmış biçimde, iki çocuğu ve eşi Sophie ile birlikte, pek çok yönden doğa durumundakine benzer bir hayat yaşayan Emile’in şehre taşınıp bir anlamda toplum durumuna geçmesiyle başlar. Kötülüğün kaynağı olan toplumun olumsuz etkileri, Emile’in önce ailesini sonra da özgürlüğünü kaybetmesine neden olur. Rousseau, Emile’in içine düştüğüzorlu şartları, eğitim kuramının sınanması için bir fırsat olarak kullanır. Tamamen Rousseau’nun kontrolünde gerçekleşen bu denetlemenin başarıya ulaşıp ulaşmadığının yanı sıra The Solitaries’in Rousseau’nun eğitim kuramı adına bir denetleme aracı olmaktan başka bir anlam taşıyıp taşımadığı, eğer taşıyorsa bunun ne olduğu ve hangi sonuçlara ulaştığı da inceleme alanımıza girmektedir.
Yazar isimleri: []
Yayın Yılı: 15 Nisan 2022
Dergi ismi: 21. Yüzyılda Eğitim Ve Toplum Eğitim Bilimleri Ve Sosyal Araştırmalar Dergisi
Yayın sayfa url: https://dergipark.org.tr/tr/pub/egitimvetoplum/issue/71141/1118189
Yayın pdf linki: https://dergipark.org.tr/tr/download/article-file/2434514
