Makale Başlığı: Ön Çapraz Bağ Rekonstrüksiyonu Sırasında Femoral Kalıntıların Korunmasının Fonksiyonel ve Klinik Sonuçlar Üzerine Etkisi
Özet: Amaç: Bu çalışmanın amacı, ön çapraz bağ (ÖÇB) yırtıklarının cerrahi tedavisinde, femoral kalıntıların korunduğu rekonstrüksiyon tekniği ile standart tekniğin fonksiyonel ve klinik sonuçlarının karşılaştırılmasıdır.Hastalar ve yöntemler: İleriye dönük randomize olarak planlanan çalışmaya, ÖÇB yırtığı nedeniyle cerrahi uygulanan 150 hasta (tamamı erkek) dahil edildi. Hastalar randomize olarak iki gruba ayrıldı. Grup A’da (n=75) hastalara hamstring tendon otogrefti kullanılarak tibial ve femoral kalıntıların korunduğu ÖÇB rekonstrüksiyonu uygulandı. Grup B’de (n=75) ise hamstring tendon otogrefti ile standart rekonstrüksiyon tekniği uygulandı ve tibial kalıntılar korunurken femoral kalıntılar temizlendi. Grup A hastaların yaş ortalaması, 27,23±5,64 yıl, Grup B’de ise 26,72±5,82 yıldı. Travma-operasyon arası geçen süre, Grup A’da 4,36±3,21 ay, Grup B’de 3,56±3,08 aydı. Hastaların takip süresi, Grup A için 38,05±6,11 ay, Grup B için ise 36,86±8,04 ay olarak hesaplandı. Her iki grup arasında, hastaların yaşları, travma-operasyon arası geçen süre ve takip süreleri açısından farklılık yoktu (p˃0,05). Cerrahinin klinik sonuçları Lysholm skorlaması, Uluslararası Diz Dokümantasyon Komitesi (IKDC) skoru, Subjektif IKDC 2000 diz skorlaması ve fiziksel instabilite testleriyle değerlendirildi. Bulgular: Grup A ve Grup B hastaların ameliyat öncesi Lysholm, sübjektif ve objektif IKDC diz skorlarında, eklem hareket açıklıklarında ve diz stabilite testlerinde ( Lachman, Pivot Şift, Öne Çekmece) ameliyat sonrası istatistiksel olarak anlamlı düzelme tespit edildi (p<0,001). Erken dönem (18 ay) kontrollerde gruplar arasında ameliyat öncesi ve sonrası karşılaştırma yapıldığında Lysholm, sübjektif ve objektif IKDC diz skorlarında Grup A lehine anlamlı yükseklik saptansa da (p˂0.05) hastaların son kontrollerinde Lysholm, sübjektif ve objektif IKDC diz skorlarında, eklem hareket açıklıklarında ve diz stabilite testleri (Lachman, Pivot Şift, Öne çekmece) açısından anlamlı farklılık izlenmedi (p˃0.05). Sonuç: ÖÇB yırtıklarının cerrahi tedavisinde, femoral kalıntılar korunarak yapılan ÖÇB rekonstrüksiyonunda, ÖÇB femoral kalıntıların histolojik olarak tespit edilen teorik katkısı, klinik ve fonksiyonel sonuçlarda belirgin olarak izlenmemektedir.
Yazar isimleri: ['Baki Volkan ÇETİN', 'Mehmet Akif ALTAY', 'Serkan SİPAHİOĞLU', 'İzzettin YAZAR']
Yayın Yılı: 28 Ağustos 2022
Dergi ismi: Harran Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/hutfd/issue/71631/1137590
Yayın pdf linki: https://dergipark.org.tr/tr/download/article-file/2514198
