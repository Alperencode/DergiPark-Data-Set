Makale Başlığı: Rene 41 Süper Alaşımının Tornalama Yöntemiyle İşlenebilirliğinin Araştırılması
Özet: Süper alaşımlar yüksek sıcaklığa karşı direnci olan ve yüksek sürünme dayanımları ile korozyona karşı direncinin yüksek olması sebebiyle uzay ve havacılık sektöründe yaygın olarak kullanılmaktadır. Bu çalışmada Nikel esaslı Rene 41 süper alaşımının tornalanması sonucunda elde edilen kesme kuvvetleri, yüzey pürüzlülükleri ve takım aşınması değerlendirilmiştir. Kesici takım olarak Fiziksel Buhar Biriktirme yöntemi ile TiAlN kaplanmış sementit karbür kesici takımlar kullanılmıştır. Çalışmada kesme parametreleri olarak beş farklı kesme hızı (15, 20, 30, 40, 45 ve 60 m/dak), sabit kesme derinliği (1 mm) ve sabit ilerleme hızı (0.10 mm/dev) seçilmiştir. Çalışma neticesinde artan kesme hızlarının kesme kuvvetini düşürdüğü görülmüştür. En yüksek kesme kuvvetleri (Fc) ve ilerleme kuvveti (Ff) için 20 m/dak kesme hızında oluşurken, radyal kuvvet (Fr) için 15 m/dak kesme hızında ölçülmüştür. Üç kuvvette de 45 m/dak kesme hızına kadar kuvvetlerin düşüş eğilimi sergilediği görülmektedir. En iyi yüzey pürüzlülük değeri en düşük kesme hızında elde edilmiştir. 15 m/dak kesme hızında ortalama yüzey pürüzlülüğü (Ra) değeri 0.996 µm ölçülürken, 60 m/dak kesme hızında %98 artış göstererek 1.97 µm ölçülmüştür. Genel eğilime bakılacak olursa 15 m/dak kesme hızından 45 m/dak kesme hızına kadar %31’lik artışın olduğu görülmektedir. Kesme kuvvetlerinde de olduğu gibi kesme hızının 60 m/dak kesme hızına çıkışı ile yüzey pürüzlülüğünün aşırı artması söz konusu olmuştur.
Yazar isimleri: ['Fatih MEYDANERİ', 'Gültekin UZUN']
Yayın Yılı: 30 Ağustos 2022
Dergi ismi: İmalat Teknolojileri ve Uygulamaları
Yayın sayfa url: https://dergipark.org.tr/tr/pub/mateca/issue/72384/1159336
Yayın pdf linki: https://dergipark.org.tr/tr/download/article-file/2585541
