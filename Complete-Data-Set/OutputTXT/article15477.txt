Makale Başlığı: Erzurum'da Bir Aile Sağlığı Merkezi'ne Kayıtlı Kadınların Kanser Tutumları ve Etkileyen Faktörlerin İncelenmesi
Özet: Giriş: Bu çalışma kadınların kanser tutumlarının değerlendirilmesi ve etkileyen faktörlerin incelenmesi amacıyla yapılmıştır. Yöntem: Bu araştırma tanımlayıcı tipte yapılmıştır. Araştırma Erzurum Palandöken İlçe Sağlık Müdürlüğü’ne bağlı Solakzade Aile Sağlığı Merkezi’nde 1 Aralık 2018 - 31 Mart 2019 tarihleri arasında yapılmıştır. Bu tarihler arasında başvuran, araştırmaya dahil edilme kriterlerine uyan ve çalışmaya katılmaya gönüllü olan 380 kadın araştırmanın örneklemini oluşturmuştur. Verilerin toplanmasında ‘Kişisel Bilgi Formu’ ve ‘Kansere İlişkin Tutumları Ölçme Anketi (Kanser Damgası)-Toplum Versiyonu Ölçeği’ kullanılmıştır. Verilerin değerlendirilmesinde, frekans, yüzde, t Testi, Tek Yönlü Varyans analizi, LSD Post Hoc testi, Kruskal Wallis H testi, Mann Whitney U testi, Dunnet T3 Post Hoc analizleri kullanılmıştır. Ölçekten alınan puan ortalamasının 2.5 ve üzeri olması kansere karşı olumsuz bir tutumu ifade etmektedir. Bulgular: Bu çalışmada kadınların kansere ilişkin tutumları ölçme anketi toplam puan ortalamasının 2.06±0.66, iyileşmenin imkânsız olması alt boyutu puan ortalamasının 2.30±0.91, ayrımcılık alt boyutu puan ortalamasının 1.76±0.99, kanser tanısını ortaya çıkarma/yayma alt boyutu puan ortalamasının 1.97±0.91 olduğu bulunmuştur. Yapılan istatistiksel analizde katılımcılara uyguladığımız tutum ölçeğinin iyileşmenin imkansız olması alt boyutu ile kadının yaşı, eğitim durumu, evlilik yılı, eşinin yaşı, eşinin eğitim durumu, çalışma durumu, meslek, gelir durumu ve aile tipi arasında anlamlı fark olduğu bulunmuştur (p<0.05). Sonuç: Bu çalışmada kadınların kansere ilişkin tutumları ölçme anketi toplam puan ortalaması 2.06±0.66 bulunmuş ve katılımcıların % 24.2’sinin kansere karşı olumsuz tutuma sahip olduğu görülmüştür. Kadınların sosyodemografik özellikleri kansere karşı tutumlarını etkilediğinden tarama davranışları üzerindeki etkisi de yok sayılamaz. Kadınlara kansere karşı olumsuz tutumlarını azaltmak için sağlık eğitim verilmesi ve bu eğitimlerde kadınlarla sürekli iletişim halinde olan sağlık profesyonellerinin aktif rol alması kadınların kansere ilişkin negatif tutumlarının azaltılmasında faydalı olabilir.
Yazar isimleri: ['Özlem ARI', 'Meral KILIÇ']
Yayın Yılı: 26 Eylül 2022
Dergi ismi: Turkish Journal of Family Medicine and Primary Care
Yayın sayfa url: https://dergipark.org.tr/tr/pub/tjfmpc/issue/72693/1035670
Yayın pdf linki: https://dergipark.org.tr/tr/download/article-file/2128399
