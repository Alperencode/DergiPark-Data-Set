Makale Başlığı: Ampute Futbol Hakemlerinin İş Tatmini ve İş Performansı İlişkisinin İncelenmesi
Özet: Bu araştırmanın amacı, ampute futbol hakemlerinin bazı demografik değişkenlere göre iş tatmini ile iş performansları düzeylerini incelemek ve aralarındaki ilişki durumunu araştırmaktır. Araştırmanın modeli, genel tarama modellerinden ilişkisel tarama modelidir. Araştırmanın evrenini, 2020-2021 yıllarında Ampute Futbol Liglerinde aktif olarak görev yapan ampute futbol hakemleri oluşturmaktadır. Ulaşılan örneklem grubu (n=86) evrenin %96’sını oluşturmaktadır. Araştırmada veri toplama araçları olarak, Chang ve Chang’ın (2007) geliştirdiği ve Koca ve Yıldız (2018) tarafından Türkçe’ye uyarlanan “İş tatmini ölçeği”, Koca ve Yıldız (2018) tarafından geliştirilen “İş Performansı Ölçeği” kullanılmıştır. Elde edilen veriler SPSS 20.0 programı kullanılarak analiz edilmiştir. Elde edilen verilerin analizinde, ilk olarak betimleyici istatistiksel metotlar (sayı, yüzde, ortalama, standart sapma) kullanılmıştır. Verilerin normal dağılım gösterip göstermediğini tespit etmek amacıyla Kolmogorov-Smirnov test sonuçlarına bakılmış olup verilerin normal dağılmadığı saptanmıştır. Normal dağılım göstermediği için ikili grup karşılaştırmalarında Mann Whitney U Testi, ikiden fazla grup karşılaştırmaları içinse Kruskal Wallis H Testi kullanılmıştır. Ayrıca iş performansı ve iş tatmini arasındaki ilişkiyi ortaya çıkarmak amacıyla da nonparametrik testlerden olan Spearman Sıra Farkları Korelasyon Testi kullanılmıştır. Anlamlılık düzeyi olarak p<0.05 kabul edilmiştir. Araştırma sonucunda; ampute futbol hakemlerinin iş tatmini ve iş performansı düzeylerinde yaş, medeni durum, mesleki kıdem, meslek değişkenlerine göre anlamlı farklılık görülmezken; eğitim düzeyi değişkenine göre ise anlamlı farklılık (p<0.05) olduğu tespit edilmiştir. Ayrıca ampute futbol hakemlerinin iş tatmini ve iş performansı düzeyleri arasında pozitif yönlü ve anlamlı bir ilişki olduğu belirlenmiştir.
Yazar isimleri: ['Mehmet Fatih YÜKSEL']
Yayın Yılı: 1 Kasım 2022
Dergi ismi: Türk Spor Bilimleri Dergisi
Yayın sayfa url: https://dergipark.org.tr/tr/pub/tsbd/issue/73310/1175789
Yayın pdf linki: https://dergipark.org.tr/tr/download/article-file/2652732
