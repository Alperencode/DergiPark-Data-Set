Makale Başlığı: Deniz Makroalgi Codium fragile (Suringar) Hariot ’in Kimyasal Bileşimi, In-Vitro Antimikrobiyal ve Antioksidan Aktivitelerinin Analizi
Özet: Sucul alanlarda yaşayan birincil üreticiler olan deniz algleri, önemleri nedeniyle birçok araştırmaya konu olmakla birlikte ilaç, kozmetik, gıda, yakıt ve tekstil endüstrilerinde önemli rol oynayan ökaryotik ve ötrofik organizmalardır. Makroalgler, potansiyel farmakolojik kullanımları olan birkaç makro besin, mikro besin ve diğer önemli biyolojik olarak aktif bileşikler (örneğin polifenoller, enzimler ve antibiyotikler) üretmesiyle bilinmektedir. Bu araştırmada, Codium fragile (Suringar) Hariot 1889’un metanol, etanol, aseton ve su ekstrelerinin kimyasal bileşimi, antimikrobiyal ve antioksidan aktiviteleri (3 yöntem ile), toplam fenolik (TPC) ve flavonoid (TFC) içeriklerini araştırmayı amaçlandı. LC-ESI-MS/MS analizleri gallik asit, 4-hidroksibenzaldehit, 4-hidroksibenzoik asit, p-kumarik asit, salisilik asit, biokanin A ve diosgenin içeren yedi bileşiğin tanımlanmasına izin verdi. Ekstrelerin TPC ve TFC değerleri sırasıyla 10,34±0,13-64,67±0,02 µg GAEs/mg ekstre ve 12,73±2,68-36,78±1,08 µg QEs/mg ekstre olarak hesaplandı. Metanol, etanol ve aseton ekstreleri gram negatif ve gram pozitif bakterilere karşı farklı seviyelerde aktivite göstermiştir (MİK: 3.125-1.562 mg/mL). Su ekstresi ABTS•+ (%70,43±14,85) ve DPPH• (%72,61±11,44) testlerine en yüksek aktiviteyi gösterirken, aseton ekstresi CUPRAC (absorbans: 0,60±0,15) testinde en yüksek aktiviteyi gösterdi. Elde ettiğimiz sonuçlar, C. fragile'in gıda koruyucuları ve diğer endüstriyel ve farmasötik alanlarda doğal bir biyoaktif madde kaynağı olarak değerlendirilebileceğini onaylamaktadır.
Yazar isimleri: ['Hatice Banu KESKİNKAYA', 'Ebru DEVECİ', 'Erdoğan GÜNEŞ', 'Emine Şükran OKUDAN', 'Cengiz AKKÖZ', 'Numan Emre GÜMÜŞ', 'Serdar KARAKURT']
Yayın Yılı: 30 Haziran 2022
Dergi ismi: Kommagene Biyoloji Dergisi
Yayın sayfa url: https://dergipark.org.tr/tr/pub/commagene/issue/70397/1084336
Yayın pdf linki: https://dergipark.org.tr/tr/download/article-file/2295989
