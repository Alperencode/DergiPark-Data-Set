Makale Başlığı: COVİD-19 PANDEMİSİNİN SAĞLIK ÇALIŞANLARININ SİGARA İÇME ALIŞKANLIĞI ÜZERİNE ETKİSİ: 3. BASAMAK BİR HASTANEYE KESİTSEL BİR BAKIŞ
Özet: AMAÇ: COVİD-19 hastalığı; güçlü bulaşıcılığa ve ağır patojeniteye sahip bir hastalıktır. COVİD-19 hastalığı için pek çok risk faktörü tanımlanmıştır. Sigara içiciliği bu risk faktörlerinden bir tanesidir. Bu çalışma COVİD-19 pandemisi boyunca enfekte hastalar ile yakın temas halinde olan sağlık çalışanlarının sigara içme alışkanlığının nasıl değiştiğini ve bu değişikliklere neden olan faktörlerin neler olduğunu ortaya koymak için yapılmıştır.GEREÇ VE YÖNTEM: Çalışma 3. basamak olarak hizmet veren bir pandemi hastanesinin sigara kullanan 242 sağlık personeline 15 - 30 Mart 2021 tarihleri arasında çevrimiçi bir anket uygulanarak gerçekleştirilmiştir. Anket yaş, cinsiyet, meslek gibi sorular ile başlamakta; COVİD-19 geçirip geçirmeme, COVİD-19 döneminde sigara içme alışkanlığının nasıl değiştiğine yönelik sorular ile devam etmekte ve Fagenstrom Nikotin Bağımlılık anketi ile sonlanmaktadır. İstatiksel analiz SPSS 26.0 paket programı ile yapılmış ve gruplar arasında kategorik değişken karşılaştırmasında ki-kare testi kullanılmıştır.BULGULAR: Katılımcıların 131’i erkek (%54.1), 111’i kadın (%45.9)dı. 90 kişi (%37.2) doktor,152 (%62.8) kişi yardımcı sağlık personeli idi. Katılımcılar içerisinden 58 kişi (%24) COVİD-19 geçirmişken, 184 kişi (%76) COVİD-19 geçirmemiş idi. COVİD-19 pandemisi seyri boyunca katılımcılar içerisinden 55 (%22.7) kişini sigarayı bıraktığı öğrenildi. Bu dönemde sigarayı bırakan 55 kişinin Fagerström nikotin bağımlılık testine göre 53 tanesinin çok az bağımlı-az bağımlı olduğu görülürken, 2 tanesinin yüksek ya da çok yüksek bağımlı olduğu görüldü.SONUÇ: COVİD-19 pandemisi sağlık çalışanlarının sigara içme alışkanlığı üzerinde istatiksel olarak anlamlı bir farklılık oluşturmamıştır. Sağlık çalışanlarının bu dönemde sigara içme alışkanlığında nikotin bağımlılıkları doğrudan bir rol oynamıştır.
Yazar isimleri: ['Alper SARI', 'Erhan BOZKURT', 'Elif DİZEN KAZAN']
Yayın Yılı: 17 Ekim 2022
Dergi ismi: Kocatepe Tıp Dergisi
Yayın sayfa url: https://dergipark.org.tr/tr/pub/kocatepetip/issue/72939/983772
Yayın pdf linki: https://dergipark.org.tr/tr/download/article-file/1929005
