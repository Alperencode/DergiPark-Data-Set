Makale Başlığı: COVID-19 PANDEMİSİ SÜRECİNDE VELİLERİN ÖĞRETMEN KAVRAMINA YÖNELİK GELİŞTİRMİŞ OLDUKLARI METAFORLAR
Özet: Covid-19 pandemi süreci, eğitim süreçlerinde de hızlı ve önemli değişimlere neden olmuştur. Bu süreçte özellikle uzaktan eğitim uygulamaları etkisini göstermiş, dijital teknolojiler yaygın bir şekilde kullanılmaya başlamıştır. Yeni teknolojilerin kullanımı öğrenci, öğretmen ve veliler için bir uyum süreci gerektirmiştir. Pandemi nedeniyle ev ortamlarının sınıf ortamına dönüşmesiyle birlikte veliler eğitim öğretim sürecinin içerisine daha çok dahil olmuşlardır. Bu durum velilere yeni sorumlulukları da beraberinde getirmiştir. Yaşanan bu süreçte velilerin öğretmene yönelik algılarındaki değişiklik araştırma konusu olarak önemli görülmüş ve metaforlar aracılığı ile araştırılmıştır. 2020-2021 eğitim öğretim yılı sonunda Zonguldak ilinde farklı eğitim kademelerinden toplam 275 öğrenci velisinin katılımı ile gerçekleştirilen araştırmadan elde edilen veriler içerik analizi ile analiz edilmiştir. Verilerin analizinde MaxQDA analiz programı kullanılmıştır. Araştırma sonucunda öğrenci velileri öğretmenleri 74 farklı metafor ile tanımlamışlardır. Bu metaforlar 11 kategori altında toplanmıştır. Öğrenci velilerinin mezuniyet durumlarına göre (ilkokul, ortaokul, lise, üniversite) tanımladıkları metaforlar arasında ise farklılıklar olduğu görülmüştür.
Yazar isimleri: ['Bayram GÖKBULUT', 'Ahmet Naci ÇOKLAR']
Yayın Yılı: 28 Eylül 2022
Dergi ismi: Trakya Eğitim Dergisi
Yayın sayfa url: https://dergipark.org.tr/tr/pub/tred/issue/72743/988370
Yayın pdf linki: https://dergipark.org.tr/tr/download/article-file/1946988
