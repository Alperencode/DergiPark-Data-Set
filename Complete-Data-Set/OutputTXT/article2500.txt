Makale Başlığı: Bir Sosyal Ayrımcılık Biçimi Olarak Ojenik Düşüncenin Engelliliğin Kadın Olma Hali Üzerinden Yeniden İnşaası
Özet: Bu çalışmada engelli kadınların, engellerinin ötesinde bir kadın kimliğine sahip olması ve bu bağlamda diğer kadınlar gibi onların da evlenme, çocuk yapma gibi hakları olduğu üzerinde durulmuştur. Çalışmanın amacı şiddetin yok sayma ve ötekileştirme boyutuna maruz kalan ve çoğu zaman cinsiyetsizleştirilen bu bireylerin maruz kaldıkları durumu, ojenik düşünce ile ilişkilendirilerek özellikle toplumda inşa edilen bakış açısının engellenmesine yönelik bir farkındalık oluşturulması sağlamaktadır. Bu bağlamda çalışmada öncelikle şiddet kavramına ilişkin tanımlamalar yapılmış, şiddetin bir boyutu olarak ele alınan ojeni kavramı açıklanmış ve günümüzde ojenik şiddetin engelli kadınların bedenlerine yönelerek yeniden varlık kazanmış olduğu ilgili literatürden yararlanılarak desteklenmiştir.  Çalışma da ayrıca sosyal içerikli paylaşımlar yapan ve oldukça popüler olan Onedio adlı içerik sitesinde yer alan engelli bir bireyin çocuk sahibi olmasına yönelik bir haber nitel içerikli söylem analizi kullanılarak incelenmiştir. Toplumsal algının yansıtıldığı ve şiddeti geniş kitlelere ulaştıran bu sitede, engelli bireylerin anne olmasına yönelik olumsuz bir söylemin olduğu anlaşılmıştır. Bu olumsuz tutumun oluşturduğu bizlik algısı, başka bir değişle normal olarak ifade edilen bedenler dışında çocuk sahibi olan veya olmak isteyen bireylere yönelik ayrımcı bir dil kullanıldığı gözlemlenmiştir. Bu bağlamda kökenini ojenik fikirlerden alan ve toplumsal cinsiyet kalıp yargıları ile birleşerek devam eden şiddetin yok sayma/dışlama boyutunun farklı argümanlara tutunarak sürdürüldüğü kanısına varılmıştır.
Yazar isimleri: ['Berçem ÖDEN']
Yayın Yılı: 21 Temmuz 2022
Dergi ismi: Bandırma Onyedi Eylül Üniversitesi Sosyal Bilimler Araştırmaları Dergisi
Yayın sayfa url: https://dergipark.org.tr/tr/pub/banusad/issue/71331/1019683
Yayın pdf linki: https://dergipark.org.tr/tr/download/article-file/2065910
