Makale Başlığı: MUŞ İLİNDE UYUŞTURUCU MADDE KULLANIMI VE BAĞIMLILIĞINA YÖNELİK BİR FARKINDALIK ÇALIŞMASI OLARAK “GENÇLİĞİNE İYİ BAK PROJESİ"
Özet: Son zamanlarda dünyanın her yerinde olduğu gibi Türkiye’de de uyuşturucu madde kullanımında bir artış yaşanmakta ve bu maddelere yönelik ilgi ve eğilim de giderek artmaktadır. Uyuşturucu maddeye başlama yaşının 15’in altına düştüğünden söz edilmekte ve özellikle 15-25 yaş arası gençlerin büyük bir risk altında olduğu bilinmektedir. Aslında tüm insanlık uyuşturucu maddenin tehlikeleriyle karşı karşıyadır. Çünkü uyuşturucu madde kullanımı başta sağlık olmak üzere birçok problemi beraberinde getirmekte, çeşitli sorunlar yaratmakta, büyük tehlikeler oluşturmakta ve bunlar sadece uyuşturucu madde kullanan kişiyi ilgilendirmemektedir. Uyuşturucu maddenin zararları önce onu kullanan bireyi ve akabinde onun yakın çevresinden başlayarak dalga dalga yayılıp tüm insanları etkisi altına almaktadır. Diğer bir deyişle herkes bu tehditlere açıktır ve bu nedenle uyuşturucu madde kullanımı ile mücadelede toplumun her kesimi sorumludur. Esasında mühim olan çocukları ve gençleri uyuşturucu maddenin tuzağına düşmeden önce koruyabilmektir. Bunun için uyuşturucu madde kullanımı ve bağımlılığına yönelik önleyici faaliyetlerle çocukların ve gençlerin bilinçlendirilmesi gerekmektedir. Bu bağlamda Muş ilinde faaliyetlerini sürdüren bir sivil toplum kuruluşu olan Muş Gençliği Uyuşturucu İle Mücadele Derneği meşakkatli bir işin sorumluluğunu üstlenmiştir. Dernek, Türkiye Cumhuriyeti İçişleri Bakanlığı Sivil Toplumla İlişkiler Genel Müdürlüğü tarafından desteklenen Gençliğine İyi Bak projesi ile Muş ilinde toplumun en önemli sorunlarının başında gelen uyuşturucu madde kullanımı ve bağımlılığı ile alakalı gündem oluşturmayı amaçlamıştır. Proje boyunca aile ziyaretleri yapılmış, ilin işlek yerinde stand açılmış, sivil toplum kuruluşları ile çalıştay düzenlenmiş, din görevlileri ve mahalle muhtarlarıyla toplantı yapılmış ve satranç eğitimleri verilmiştir. Proje kapsamında veri toplamak için 650 görüşme yapılmış ve bunlar betimsel analize tabi tutulmuştur. Elde edilen sonuçlara göre merak, problemlerle baş edememe, rahatlama isteği ve ailevi problemler gibi sebeplerle uyuşturucu madde kullanımına başlandığı belirtilmiştir. Aile içi ilişkilerin uyuşturucu madde kullanımı ve bağımlılık üzerinde çok etkili olduğu ve uyuşturucu maddenin zararlarından en çok yıprananın yine aile olduğu tespit edilmiştir. Uyuşturucu madde kullanımı ve bağımlılığının sebep olduğu olumsuzluklardan toplumun her kesiminin etkilendiği ve herkesin konuya karşı duyarlı olması gerekli görülmüştür. Sosyal, sportif, sanatsal ve kültürel faaliyetlerin uyuşturucu madde kullanımı ve bağımlılığına karşı önleyici ve koruyucu olabileceğine dikkat çekilmiştir. Bu makalede de uyuşturucu madde kullanımı ve bağımlılığı ile mücadele kapsamında yapılan Gençliğine İyi Bak projesinin detayları incelenecektir.
Yazar isimleri: ['Zeynep KANTARCI BİNGÖL']
Yayın Yılı: 31 Ağustos 2022
Dergi ismi: Uluslararası Anadolu Sosyal Bilimler Dergisi
Yayın sayfa url: https://dergipark.org.tr/tr/pub/ulasbid/issue/70080/1115303
Yayın pdf linki: https://dergipark.org.tr/tr/download/article-file/2422226
