Makale Başlığı: PANDEMİ SÜRECİ: SERAMİK SANATINA YANSIMALARI ÜZERİNE BİR DEĞERLENDİRME
Özet: Sanatçılar her dönemde şüphesiz yaşadıkları toplumdan ve toplumsal olaylardan etkilenmişlerdir. Sanat tarihi incelendiğinde pek çok sanatçının eserinde söz konusu olguların esin kaynağı teşkil ettiği dikkat çekmektedir. İklimsel felaketler, ekonomik sıkıntılar, inanç ve düşünce sistemindeki farklılıklar nedeniyle meydana gelen çatışmalar gibi birçok toplumsal olay, sanatın hemen her alanında yankı bulmuştur. Tüm Dünya’yı etkisi altına alan ve kendisi ile mücadelenin halen devam ettiği korona virüsü, sanatçılar tarafından farklı malzemelerle ele alınmıştır. Söz konusu araştırmada sanat tarihinde salgın hastalıkların yarattığı etkilerin genel olarak değerlendirilmesi ve Kovid-19 virüsünün neden olduğu Pandemi sürecinin özellikle seramik eserlerde nasıl karşılık bulduğunun incelenmesi amaçlanmıştır. İlgili araştırma, etkileri uzun yıllar sürecek olan pandeminin sanatsal alanda meydana getirdiği farklı pratiklerin ve yaklaşımların değerlendirilmesi bakımından önem arz etmektedir. Adı geçen virüsün sanat alanındaki en belirgin etkisi şüphesiz eser sergileme biçimlerinde ortaya çıkan yeni yaklaşımlardır. Bununla birlikte sanatçı ve izleyicinin arasına giren mesafe, sanal mecrada kapanmaya çalışılmaktadır. Araştırma kapsamında sanat tarihinde salgın hastalıkların sanatçıların eserlerine nasıl yansıdığı, toplumları nasıl etkilediği, benzer şekilde Kovid-19 adlı virüsün neden olduğu Pandeminin özellikle seramik sanatındaki yansımaları ulusal ve uluslararası sanatçıların eserleri üzerinden incelenmiştir. Yapılan incelemelerde özellikle içinde bulunduğumuz zor süreçte birçok olgunun sanal mecra üzerinden ifade bulduğu görülmüştür. Dijital platformların sıklıkla tercih edilir hale geldiği ve sergileme pratiklerinin değişim içine girdiği gözlemlenmiştir. Eser ile izleyici arasındaki sanal köprü ile birtakım olumsuzlukların bertaraf edilmesi hedeflense de fiziki gerçekliğin ortadan kalkarak eserin izleyen üzerindeki etkisinin istenildiği derecede gerçekleşememesi durumu da göz ardı edilemez boyuttadır. Öte yandan pandemi ile birlikte birçok sanatçının eserinde ilgili süreçte daha belirgin hale gelen yaşam ve ölüm olgularının sıklıkla ele alındığı, bazı sanatçıların ise pandeminin simgesi haline gelen maske, eldiven, virüs vb. ögeleri metaforik olarak yapıtlarında kullandığı görülmüştür.
Yazar isimleri: ['Firdevs Müjde GÖKBEL']
Yayın Yılı: 28 Ağustos 2021
Dergi ismi: Akademik Sanat
Yayın sayfa url: https://dergipark.org.tr/tr/pub/akademiksanat/issue/64719/953601
Yayın pdf linki: https://dergipark.org.tr/tr/download/article-file/1828751
