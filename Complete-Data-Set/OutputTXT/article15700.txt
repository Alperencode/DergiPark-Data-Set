Makale Başlığı: Okuma Güçlüğü Çeken İlkokul Öğrencileri İçin Okuma Eğitimi: Kuramsal Bir Çalışma
Özet: Yazılı bir metni görüp kendine özgü bir biçimde anlamlandırma olarak tanımlanan okuma diğer dil becerilerinde de olduğu gibi belli bir sürece sahiptir. Kavram ve olguların önemli olduğu bu süreç biraz karmaşıktır. Çünkü okumada zihinsel, bilişsel ve duyuşsal becerilerin etkili olduğu görülmektedir. Okuma sürecinde kelime tanıma, akıcı okuma, okuduğunu anlama ve kod çözme olarak ifade edilen alt beceriler mevcuttur. Okuma, bu becerilerin her birinin hayata geçirilmesi ve birbirini desteklemesiyle gerçekleşir. 21. yüzyıl becerilerinden kabul edilen “eleştirel düşünme, iletişim ve yaratıcılık” becerilerine okumanın önemli katkıları vardır. Çünkü birey, okuma yoluyla kendini, hayatı ve insanları tanıyabilir, başkalarının düşüncelerini keşfedebilir, yaşadığı çevreye ve dünyaya farklı bakış açıları ile yaklaşabilme düzeyine gelebilir. Ancak okuma güçlükleri yaşayan öğrencilerle ilgili başarılı stratejiler ve uygulamalar müfredatta nadiren ele alınmıştır. Bu tür öğrencilere destek verilip verilmemesi sınıf öğretmenlerinin inisiyatifine bırakıldığı görülmektedir. Yine okuma güçlüğü çeken öğrencilerin problemlerine ne kadar erken müdahalede bulunulursa o kadar başarılı olunacağı düşünülmektedir. Okuma güçlüğünün eğitiminde bireysel ya da küçük grup öğretiminin esas alması ve öğrencilere sınıf içi destek verilmesinin çok önemli olduğu vurgulanmıştır. Bu eğitimde özellikle, tekrarlı okuma, yankılı (eko) okuma, eşli okuma ve okuma tiyatrosu yöntem ve tekniklerinin kullanılması çok önemli görülmektedir.
Yazar isimleri: ['Ali Fuat ARICI', 'Suat UNGAN']
Yayın Yılı: 20 Haziran 2022
Dergi ismi: Turkophone
Yayın sayfa url: https://dergipark.org.tr/tr/pub/turkophone/issue/72285/1139983
Yayın pdf linki: https://dergipark.org.tr/tr/download/article-file/2523025
