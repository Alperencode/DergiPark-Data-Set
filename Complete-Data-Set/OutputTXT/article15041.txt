Makale Başlığı: Tıpta Uzmanlık Sınavı Temel Hekimliği Ne Kadar Ölçer?
Özet: Amaç: Uzmanlık eğitimi almak isteyen doktorlar, Tıpta Uzmanlık Sınavı’na (TUS) girmek zorundadırlar. Bu nedenle mezuniyet öncesi tıp eğitimlerinin son dönemlerinde TUS’a çalışmaktadırlar. Fakat TUS’un içeriği Ulusal Çekirdek Eğitim Programı (UÇEP) ile belirlenen mezuniyet öncesi tıp eğitimi içeriğinden farklıdır. Bu nedenle TUS’a hazırlanan hekimler, temel hekimlik bilgilerini göz ardı etmektedirler. Bu çalışmada TUS’un mezuniyet öncesi tıp eğitiminin esas hedefi olan temel hekimliği ne kadar ölçtüğünün belirlenmesi amaçlanmıştır. Çalışmamız bu konuda yapılan ilk araştırmadır.Yöntem: Bu araştırmada betimsel tarama modeli ve doküman incelemesi yöntemi kullanılmıştır. Araştırmanın örneklemini ise 2009-2018 yılları TUS klinik bilimler soruları oluşturmaktadır. Araştırmaya 2009-2018 temel tıp bilimleri TUS soruları ve 2019- 2020 yıllarında sorulan tüm TUS soruları dahil edilmemiştir. Bu örneklemden ulaşılabilen 2280 soru Ankara Yıldırım Beyazıt Üniversitesi Tıp Fakültesi, Aile Hekimliği Anabilim Dalı öğretim üyelerinden oluşturulan bir komisyon tarafından değerlendirildikten sonra elde edilen veriler SPSS 23.0 paket programı ile analiz edilmiştir.Bulgular: Çalışmada 3 ayrı öğretim üyesinden, tüm soruları temel hekimliği ölçme derecelerine göre 0-9 arasında puanlandırmaları istendi. 3 öğretim üyesinin verdikleri puanların ortalaması 1,64±3,02 olarak bulundu. Her 3 öğretim üyesi de 1622 adet soruya 0 puan, 177 adet soruya tam puan olan 9 vermişlerdi. Ortalama puanların sınavlara göre değişimi incelendiğinde en yüksek puan ortalaması 3,2 puan ile 2009 yılının ilkbahar TUS’u olduğu görüldü. En düşük puan ortalaması ise 0,8 puan alarak 2018 sonbahar TUS’u olmuştur. Üç öğretim üyesinin bağımsız olarak verdikleri puanların birbiriyle uyumlu olduğu ve pozitif yönde anlamlı derecede kuvvetli korelasyon gösterdiği görüldü (r=0,970; p<0,001).Sonuç: Mezuniyet öncesi eğitim UÇEP ile standardize hale getirilmeye çalışılsa da araştırmamız sonucunda TUS’ta sorulan soruların içeriğinin, UÇEP ve dolayısıyla temel hekimlik ile bağdaşmadığı görülmüştür. Yıllar ilerledikçe temel hekimliği ölçen soruların yerini branşların detay bilgilerini içeren sorular aldığı saptanmıştır. Bu durumun mezuniyet öncesi tıp eğitimi öğrencilerinin temel hekimlik yeterliliği edinmesinin önünde bir engel teşkil edeceğini düşünmekteyiz. 
Yazar isimleri: ['Serkan AYDOĞAN', 'Ahmet KESKİN']
Yayın Yılı: 31 Ağustos 2022
Dergi ismi: Tıp Eğitimi Dünyası
Yayın sayfa url: https://dergipark.org.tr/tr/pub/ted/issue/72238/1059067
Yayın pdf linki: https://dergipark.org.tr/tr/download/article-file/2196991
