Makale Başlığı: Belediyelerde Stratejik Yönetim Uygulamaları Üzerine Bir Araştırma
Özet: Kamu yönetiminde dünyadaki gelişmelere paralel olarak ülkemizde 2005 yılından itibaren nüfusu 50.000 ve üzerinde olan belediyelere strateji plan hazırlama yükümlülüğü getirilmiştir. Ancak bu kavram kamu idareleri için stratejik plan hazırlama Kılavuzunda stratejik yönetim sürecinin tamamını kapsayacak şekilde kullanıldığı için bu araştırmanın “stratejik yönetim” kapsamında tasarlanması uygun görülmüştür. Stratejik yönetim ve belediyelerdeki uygulamalarını konu edinen bu çalışmada İstanbul ilçe belediyelerinden çalışmamıza katılmayı kabul eden dokuz ilçe belediyesi, stratejik yönetim uygulamaları kapsamında ele alınmış olup, bu uygulamaların etkin olarak yapılıp yapılmadığının araştırılıp ortaya çıkarılması ve yapılması gerekenlerle ilgili somut öneriler sunulması amaçlanmıştır. Bu doğrultuda stratejik yönetim süreci bütün aşamaları ile ele alınarak araştırmamıza katılan ilçe belediyelerinin strateji geliştirme müdürü veya müdür vekilleri ile yaptığımız mülakatlar sonucunda elde ettiğimiz bulgular, içerik analizi yöntemi aracılığıyla “frekans analizi” tekniği kullanılarak yorumlanmaya çalışılmıştır. Bulguların analizi ve yorumlanmasıyla elde edilen çıkarımlar sonucunda; belediyelerdeki stratejik yönetim uygulamalarında belli bir tecrübenin oluşmasına rağmen hem birbirinden farklı hem de ortak çeşitli eksikliklerin olduğu ve yeterli düzeyde standarttın oluşmadığı görülmektedir. Ayrıca belediyelerde büyük ölçüde benzer çalışmaların yapıldığı, hazırlanan plan ve programlar belediyelerin zaten yapmakta olduğu rutin işlerini kapsayan dokümanlara dönüşmekten öteye gidemediği dolayısıyla stratejik yönetim uygulamasının etkin olarak yapılmadığı düşünülmektedir.
Yazar isimleri: ['Hasan ÖNCÜ', 'İbrahim ANIL']
Yayın Yılı: 30 Ekim 2022
Dergi ismi: TroyAcademy
Yayın sayfa url: https://dergipark.org.tr/tr/pub/troyacademy/issue/73284/1128518
Yayın pdf linki: https://dergipark.org.tr/tr/download/article-file/2477182
