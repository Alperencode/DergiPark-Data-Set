Makale Başlığı: Marka Özgünlüğü, Marka Sadakati, Marka Güveni ve Ağızdan Ağıza İletişim Arasındaki İlişkilerin İncelenmesi: Kahve İşletmeleri Örneği
Özet: Bu çalışma marka özgünlüğü, marka güveni, marka sadakati ve ağızdan ağıza iletişim arasındaki ilişkileri hizmet sektörünün gelişen bir alt dalı olan kahve işletmeleri özelinde incelemeyi amaçlamaktadır. Kahvenin zaman içerisinde yaşadığı dönüşüm onu bir içecek olmanın ötesine taşıyarak modern toplumun sosyalleşme araçlarından birisi haline getirmiştir. Kahvenin dönüşümü, mantar gibi çoğalan kahve işletmeleri arasında rekabetin giderek şiddetlenmesine yol açmıştır. Bu durum işletmeler için özgün ve güvenilir bir markaya sahip olmayı stratejik bir rekabet aracına dönüştürmüştür. Araştırma nicel yönelimli, tarama türünde kesitsel araştırma olarak tasarlanmıştır. Araştırma, hizmet sektöründe faaliyet gösteren kahve işletmeleri müşteriyle gerçekleştirilmiştir. Araştırmada kahve işletmelerinin müşterilerine kolayda örnekleme yöntemi ile ulaşılmıştır. Araştırma verilerinin toplanmasında anket tekniği kullanılmış ve toplamda 402 kişiye ulaşılmıştır. Değişkenler arasındaki ilişkilerin test edilmesinde yapısal eşitlik modellemesi kullanılmıştır. Araştırmada marka özgünlüğünün marka güveni ve marka sadakatini pozitif ve anlamlı şekilde etkilediği; marka güveninin marka sadakati ve ağızdan ağıza iletişimi pozitif ve anlamlı bir şekilde etkilediği, marka sadakatinin ağızda ağızdan ağıza iletişimi pozitif ve anlamlı şekilde etkilediği sonuçlarına ulaşılmıştır.
Yazar isimleri: ['Murat BURUCUOĞLU', 'Seda AKYÜZ']
Yayın Yılı: 30 Kasım 2022
Dergi ismi: Ordu Üniversitesi Sosyal Bilimler Enstitüsü Sosyal Bilimler Araştırmaları Dergisi
Yayın sayfa url: https://dergipark.org.tr/tr/pub/odusobiad/issue/73138/1115502
Yayın pdf linki: https://dergipark.org.tr/tr/download/article-file/2423155
