Makale Başlığı: Maymun Çiçeği Virüsüne Karşı Antiviral Yaklaşım ve Bağışıklık
Özet: İnsan maymun çiçeği, çift sarmallı DNA (dsDNA) virüslerinin Poxviridae ailesindeki Orthopoxvirus cinsinin bir üyesi olan maymun çiçeği virüsünün neden olduğu zoonotik bir enfeksiyondur. İlk olarak 1970 yılında Demokratik Kongo Cumhuriyeti'nde dokuz aylık bir bebekte tanımlandı. O zamandan beri, Orta ve Batı Afrika'da ve bazen Avrupa ve Kuzey Amerika'da beş salgınla sonuçlandı. Endemik bölgelerdeki insan enfeksiyonları, enfekte hayvanlarla avlanma ve deri yüzme yoluyla yakın temas veya evde kemirgen istilası ile ilişkili olarak tanımlanmıştır. İnsandan insana bulaşma, özellikle çiçek hastalığına karşı aşılanmamış olanlar arasında, indeks vakaların ev temaslılarında da tanımlanmıştır. Bulaşma yolları, tükürük, solunum salgıları, cilt lezyonları, vücut sıvıları veya kontamine cisimlerle temasdır. Çiçek hastalığının eradikasyonundan ve rutin çiçek aşısından sonra Maymun çiçeği hastalığına karşı duyarlı konaklarda artış izlenmiştir. Çiçek aşısının maymun hastalığına karşı %85 koruma sağladığı tahmin edilmektedir.Maymun çiçeği virüsü hastalığı (MÇVH) hastaların çoğunda medikal tedavi ile birlikte iyileşmektedir. Semptomları hafifletmek, komplikasyonları azaltmak için klinik bakım ve destekleyici tedavi verilmelidir. Kusma, ishal gibi sıvı kayıplarının olduğu gastrointestinal semptomları olan hastalara oral ya da intravenöz sıvı tedavisi gerekmektedir. Sekonder bakteriyel enfeksiyon izlendiği durumlarda etkene özgü ve uygun antibiyotik tedavisi verilmelidir. Atipik bölgelerdeki (örneğin ağız, gözler, genital bölge) maymun çiçeği enfeksiyonu için tedavi de düşünülebilir.Bir takım ilaçlar denenmiştir ama etkinliği net değildir. Etkinliği olabileceği düşünülen antiviraller; Tecovirimat (TCV), brincidofovir (BCV) ve cidofovir (CDV)’ dir. Bazı uzmanlar şiddetli hastalığı olan hastalarda TCV ve CDV ile ikili tedavi önerebilse de, şu anda TCV tercih edilen tedavidir.MÇVH riskini azaltabilecek iki mevcut aşı vardır. Yüksek risk maruziyeti olan bireylere temas sonrası 14 gün içinde aşılama önerilir. Maruziyet sonrası aşılama, düşük risk maruziyeti olanlar için endike değildir.
Yazar isimleri: ['Ferhan KERGET', 'Emine PARLAK']
Yayın Yılı: 30 Ağustos 2022
Dergi ismi: Journal of Biotechnology and Strategic Health Research
Yayın sayfa url: https://dergipark.org.tr/tr/pub/bshr/issue/72769/1163122
Yayın pdf linki: https://dergipark.org.tr/tr/download/article-file/2600744
