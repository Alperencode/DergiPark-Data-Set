Makale Başlığı: Talus Osteokondral Lezyon Cerrahisi Sonrası Uygulanan Kısmi Ağırlık Aktarma Protokolünün Anlık Geri Bildirim ile Takibinin Erken Dönem Ağrı, Kinezyofobi ve Fonksiyon Üzerine Etkisi
Özet: Amaç: Talus Osteokondral Lezyona (TOL) yönelik cerrahi sonrası rutin tedavide uygulanan kısmi ağırlık aktarmalı yürüyüş reçete edilen hastalarda yürüyüş sırasında uzaktan erişimle sağlanan anlık geri bildirimin cerrahi sonrası erken dönemde ağrı şiddeti, kinezyofobi ve fonksiyonel düzey üzerindeki etkisini araştırmaktı.Yöntemler: Araştırma TOL nedeniyle mikro kırık cerrahisi sonrası kısmi ağırlık aktarma protokolü reçete edilen ve yürüyüşleri uzaktan erişimle takip edilen hastalarla (n=10) gerçekleştirildi. Hastalar geri-bildirimli (GB) ve geri-bildirimsiz (GBZ) grup olmak üzere rastgele iki ayrı gruba ayrıldı. Hastaların Vizüel Analog skalası (VAS) ile ağrı şiddeti, TAMPA Kinezyofobi Ölçeği (TKÖ) ile kinezyofobi ve Avrupa Ayak ve Ayak Bileği Cemiyeti EFAS Ölçütü (EFAS) ile ayak, ayak bileği fonksiyonel düzeyleri değerlendirildi. Değerlendirmeler cerrahi öncesi, cerrahiden sonra 3. ve 6. hafta olmak üzere 3 ayrı zaman diliminde gerçekleştirildi. Verilerin zaman ve grup etkileşiminin etkisini analiz etmek için karma desen ANOVA testi kullanıldı. Post hoc test olarak Bonferroni düzeltmesi uygulandı.Bulgular: GB grubunda 3 ve 6.haftalarda ortalama ağrı şiddetinde anlamlı bir azalma gözlenirken (p= 000,5 ve p= 0.002) GBZ grubunda 3.haftada ortalama ağrı şiddetinde anlamlı artış tespit edildi (p=0,012). GB grubunun kinezyofobi düzeylerinde 3 ve 6. haftalarda (p=0,033 ve p=0,049), EFAS skorlarında ise sadece 6. haftada (p= 0,004) anlamlı iyileşme tespit edildi. GBZ grubunun tüm zamanlardaki ölçümlerinin kinezyofobi ve EFAS skorlarındaki değişimde anlamlı bir fark bulunmadı. Gruplar arası karşılaştırmada 3.haftada GB grubunun ağrı şiddetinde GBZ grubuna göre anlamlı azalma kaydedildi (p=0,003). GB grubunun kinezyofobi (p=0,045) ve EFAS skorları (p=0,02) GBZ grubuna göre 6.haftada istatistiksel olarak anlamlı iyileşme gösterdi. Sonuç: TOL cerrahisi sonrası hastalara kısmi ağırlık aktararak yürümenin reçete edildiği ilk 6 haftalık dönemde, ağırlık aktarım miktarlarının uzaktan takibini mümkün kılan ve hastalara anlık geri bildirimde bulunabilen sistemler ile sürecin yönetilmesi bu hasta grubunda erken dönem iyileşmeyi destekleyen bir yaklaşımdır.
Yazar isimleri: ['Ender Ersin AVCI', 'Gazi AKGÜN', 'Eren TİMURTAŞ', 'Esat UYGUR', 'Mine Gülden POLAT', 'İlkşan DEMİRBÜKEN']
Yayın Yılı: 30 Eylül 2022
Dergi ismi: Journal of Health Sciences and Management
Yayın sayfa url: https://dergipark.org.tr/tr/pub/johesam/issue/73061/1168891
Yayın pdf linki: https://dergipark.org.tr/tr/download/article-file/2623941
