Makale Başlığı: OTİZM SPEKTRUM BOZUKLUĞU OLAN ÖĞRENCİLERLE ÇALIŞAN ÖĞRETMENLERİN YAŞADIKLARI SORUNLARIN İNCELENMESİ
Özet: Araştırmanın amacı; otizm spektrum bozukluğu olan öğrencilerle çalışan öğretmenlerin çocuklarla yaşadıkları sorunlara ve bu sorunların çözümüne yönelik sonuçlarını öğretmen görüşleri ışığında inceleyerek değerlendirmektir. Bu nitel araştırmada görüşme tekniği kullanılmıştır. Veriler, otizm spektrum bozukluğu olan öğrencilerle çalışan 10 öğretmene yarı yapılandırılmış görüşme formu kullanarak toplanmış ve içerik analizi ile analiz edilmiştir.         Otizm spektrum bozukluğu olan öğrencilerde görülen ekolali, hiperaktivite, aşırı inatlaşma, streotipik hareketler, göz kontağı, yalnız kalmada sorunlar, sınıfa zor uyum sağlama, iletişim problemleri, zarar verici olumsuz davranışlar, şiddete meyil, özbakım becerilerinde yetersizlikler öğretmenlerin en sık yaşadığı sorunlardan olduğu belirlenmiştir. Öğretmenler otizm spektrum bozukluğu yaşayan öğrencilerin eğitiminde; sık tekrarlar yaparak, farklı araç gereçler kullanarak, öğretim yöntem ve tekniklerini çeşitlendirerek ve sınıfı yeniden düzenleyerek davranış, beceri ve kavramları gündelik hayatlarında kullanabilecek işlevselliğe dönüştürme görüşünde oldukları tespit edilen bulgulardandır. Otizm spektrum bozukluğu yaşayan öğrenciler diğer yetersizlikleri olan öğrencilere göre sosyal iletişim, öğrenme güçlüğü ve duygu, davranış bozukluğu konusunda oldukça farklı davranışlar sergilemekte ve öğrenmeye ve iletişime çok açık olmadıkları için özellikle deneyimli, tecrübeli ve kendini bu alanda geliştirmiş öğretmenlere ihtiyaç duyulmaktadır. Özel Eğitim Bölümü mezunlarının dışındaki öğretmen yetiştirme programından mezun olan öğretmenlerin otizm spektrum bozukluğu yaşayan öğrencilerin eğitimlerini oldukça fazla önemsedikleri ancak bu alan ile ilgili aldıkları hizmet içi eğitimlerin yetersiz olduğu ve bu nedenle öğretmenlerin farklı seminer ve kurslara katılmak istedikleri sonucuna ulaşılmıştır.
Yazar isimleri: ['Abdurrahman UYANIK', 'Hakan SARI']
Yayın Yılı: 30 Aralık 2021
Dergi ismi: Turkish Special Education Journal: International
Yayın sayfa url: https://dergipark.org.tr/tr/pub/tseji/issue/67609/971650
Yayın pdf linki: https://dergipark.org.tr/tr/download/article-file/1881481
