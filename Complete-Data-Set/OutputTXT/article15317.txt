Makale Başlığı: Turist Rehberlerinin Dijital Turizmdeki Gelişmelere Bakışı
Özet: Dijital turizm ile birlikte robotlar, yapay zekâ, artırılmış gerçeklik, elektronik rehberlik, sanal müzeler, akıllı cihazlar ve mobil uygulamalar gibi faaliyetler, yeni nesil teknolojik gelişmeler olarak hayatımıza girmeye başlamıştır. Araştırma, turizm sektörü için önemli bir paydaş olan turist rehberlerinin dijital turizm faaliyetlerine bakış açılarını belirleyebilmek amacıyla gerçekleştirilmiştir. Araştırma verileri yarı yapılandırılmış görüşme formu aracılığıyla, turist rehberleri ile yapılan yüz yüze veya telefon görüşmeleri ile elde edilmiştir.  Nitel bir araştırma olarak tasarlanan bu çalışmada betimsel analiz çerçevesinde belirli temalar oluşturulmuş ve doğrudan alıntılar yardımıyla yorumlamalar yapılmıştır. Araştırmaya kartopu örnekleme yöntemiyle elde edilen dijital turizm konusunda bilgi sahibi olan 16 turist rehberi katılmıştır. Turist rehberlerinin çoğunluğunun dijital turizm kapsamındaki teknolojik gelişmeleri yakından takip ettikleri, özellikle rehberlerin faydasına olan mikrofonlu kulaklık, mobil uygulamalar ve sanal gerçeklik gibi teknolojik gelişmeleri kullandıkları; ancak bireysel hareket etmeyi yönlendiren elektronik sözlüklere ve bazı uygulamalara karşı olumsuz yaklaştıkları görülmüştür. Bunun yanında ileride özellikle müzelerde robot rehberlerin yaygınlaşacağı ve ilgi çekeceği öngörülmektedir. Bu durumun ilk aşamada rehberlik mesleğine belirgin bir olumsuz etkisinin olması beklenmezken, uzun vadede işsizlik gibi sorunlar oluşturarak rehberlik mesleğine zarar vereceği düşünülmektedir.
Yazar isimleri: ['Ertuğrul DÜZGÜN']
Yayın Yılı: 16 Haziran 2022
Dergi ismi: Turizm Akademik Dergisi
Yayın sayfa url: https://dergipark.org.tr/tr/pub/touraj/issue/70329/1063598
Yayın pdf linki: https://dergipark.org.tr/tr/download/article-file/2215137
