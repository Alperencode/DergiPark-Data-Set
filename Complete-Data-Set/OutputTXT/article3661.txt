Makale Başlığı: Türkiye ve Kazakistan Vatandaşlarının Türkiye Turizm Algısı ve TurkeyHome Kampanyası Üzerine Bir Araştırma
Özet: Son yıllarda internet ve sosyal medya, günümüzün en önemli tanıtım ve pazarlama araçlarından biri olarak öne çıkmaktadır. Diğer pek çok sektör gibi turizm alanında da sosyal medya, destinasyon tanıtımında ve pazarlamasında ülkeler tarafından yoğun olarak kullanılmaktadır. Turizm destinasyonları, internetin ve sosyal medyanın sunduğu avantajları kullanarak potansiyel turistleri etkilemeyi ve turizm sektörlerini geliştirmeyi amaçlamaktadırlar. Sosyal medya, hem turizm destinasyonları için hedef kitlelerine ulaşmaları ve yeni tanıtım stratejileri geliştirmeleri bakımından; hem de seyahat edenler için konaklayacakları yerden yemek yiyecekleri yere kadar destinasyonlar hakkında pek çok bilgi almaları bakımından önemli bir mecra haline gelmiştir. Bu çalışmada, 2014 yılında Türkiye Cumhuriyeti Kültür ve Turizm Bakanlığı tarafından başlatılan ve ilk kez resmi sosyal medya hesaplarının da kullanıldığı global imaj ve tanıtım kampanyası olan “TurkeyHome”un, Türkiye ve Kazakistan’da bilinirliliğini ölçmek ve her iki ülke vatandaşlarının Türkiye turizm algısını ortaya koymak amaçlanmıştır. Bu kapsamda, 15 Şubat-01 Nisan 2019 tarihleri arasında Türkiye ve Kazakistan’da 710 kişiye anket yöntemi uygulanmıştır. Araştırma sonunda elde edilen bilgilere göre, katılımcıların en çok takip ettikleri sosyal medya mecrasının Instagram olduğu, katılımcılardan %89’unun TurkeyHome kampanyasını duymadığı, %11’inin ise kampanyayı duyduğu, Kazakistan vatandaşı katılımcıların Türkiye vatandaşı katılımcılara göre bu kampanyadan daha yüksek düzeyde haberdar olduğu görülmüştür.
Yazar isimleri: ['Nilgün KILIÇARSLAN']
Yayın Yılı: 30 Haziran 2022
Dergi ismi: Çatalhöyük Uluslararası Turizm ve Sosyal Araştırmalar Dergisi
Yayın sayfa url: https://dergipark.org.tr/tr/pub/cutsad/issue/71091/1092111
Yayın pdf linki: https://dergipark.org.tr/tr/download/article-file/2327445
