Makale Başlığı: Öğrenme Amaçlı Yazma Aktivitelerinin 8. Sınıf Öğrencilerinin Periyodik Sistem Konusundaki Akademik Başarılarına Etkisi
Özet: Bu araştırmada 8. sınıf öğrencilerinin periyodik sistem konusundaki akademik başarılarına öğrenme amaçlı yazma aktivitelerinin etkisinin belirlenmesi ve bu aktivitelere ilişkin öğrenci görüşlerinin tespit edilmesi amaçlanmıştır. Karma araştırma yaklaşımlarından müdahaleli karma araştırma desenine göre planlanan araştırmanın çalışma grubunu Bayburt ili merkez ilçesinde bulunan bir ortaokulun iki farklı sınıfında öğrenim gören 37 sekizinci sınıf öğrencisi oluşturmaktadır. Araştırmada veri toplama aracı olarak araştırmacılar tarafından geliştirilmiş olan Ön Bilgi Testi (ÖBT), Periyodik Sistem Akademik Başarı Testi (PSABT) ve Görüşme Formu (GF) kullanılmıştır. Verilerin analizinde ÖBT ve PSABT için ilk olarak normallik analizleri yapılmış, sonrasında her iki testin veri dağılımlarının normal dağılım şartını sağlamamasına bağlı olarak, testlere non-parametrik testlerden Mann-Whitney U Testi yapılmıştır. GF’ndan elde edilen verilerin analizinde içerik analizi yöntemi kullanılmıştır. PSABT’den elde edilen verilerin analizi sonucunda öğrenme amaçlı yazma aktivitelerinden mektubun 8. sınıf öğrencilerinin periyodik sistem konusundaki akademik başarılarını arttırdığı belirlenmiştir.  GF’den elde edilen verilerin analizinden öğrencilerin öğrenme amaçlı yazma aktivitelerine yönelik görüşlerinin olumlu olduğu tespit edilmiştir.
Yazar isimleri: ['Bilge ÖZTÜRK', 'Hacer KAYMAKOĞLU', 'Sümeyra DEMİROĞLU ÇİÇEK']
Yayın Yılı: 29 Haziran 2022
Dergi ismi: Fen Bilimleri Öğretimi Dergisi
Yayın sayfa url: https://dergipark.org.tr/tr/pub/fbod/issue/70450/1097724
Yayın pdf linki: https://dergipark.org.tr/tr/download/article-file/2349881
