Makale Başlığı: Oldukça Nadir Görülen Toplum Kaynaklı Yara Yeri Enfeksiyonu Etkeni: Ralstonia pickettii
Özet: Ralstonia pickettii (R. pickettii), Ralstonia cinsi içerisinde en sık rastlanılan tür olup non-fermenter, aerobik, Gram-negatif bir basildir. Fırsatçı bir patojen olan bakteri, hastane ortamından ve çevresel kaynaklardan bulaşabilir. R. pickettii immunkompetan bireylerde oral flora ve üst solunum yolu florasında kommensal olarak yaşayabilirken immun-kompromize kişilerde şiddetli enfeksiyonlara neden olabilmektedir. R. pickettii ile ilgili toplum kaynaklı rapor edilmiş az sayıda vaka bildirilmişken, genellikle hastane kaynaklı enfeksiyonlar rapor edilmiştir. Bu olguda ise toplum kökenli yara yeri enfeksiyonu olan erişkin bir hasta sunulmuştur.Alt ekstremitede seropürülan akıntılı açık lezyon şikayeti ile başvuran 69 yaşında kadın hastanın laboratuvar parametrelerinden lökosit ve nötrofil sayısı ile sedimantasyon hızı değeri normalden yüksek olarak değerlendirildi. Yara kültürü alınan hastaya sefuroksim aksetil 2 x 500 mg/gün tablet tedavisi ampirik olarak başlandı. Numuneden hazırlanan Gram boyalı preparatta bol PMNL ve gram negatif basiller görüldü, Q-skoru Q3 olarak değerlendirildi. Kültürde üremiş olan koloniler Vitek 2 Compact (bioMerieux, Fransa) otomatize sistemi ile R. pickettii olarak tanımlandı. Mikroorganizmanın antibiyotik duyarlılık testi yine aynı otomatize sistem ile çalışıldı. Suş gentamisin, amikasin, piperasilin-tazobaktam, seftazidim, sefepim, siprofloksasin ve meropeneme standart dozda duyarlı iken trimetoprim-sulfametoksazole dirençliydi. 3 gün sonra poliklinik kontrolüne gelen hastanın yarasında iyileşme gözlendiği için mevcut antimikrobiyal tedavi devam ettirildi.Bu olgu sunumunda, R. pickettii’nin toplumdan edinilmiş yara yeri enfeksiyonlarında karşımıza çıkabileceğine dikkat çekmek istedik. Genellikle kontaminant olarak kabul edilen bazı mikroorganizmaların enfeksiyon etkeni olabileceği akılda tutulmalı, toplum kökenli R.pickettii enfeksiyonu olasılığı göz ardı edilmemelidir.Yapılan literatür taramasında ülkemizden bildirilmiş R. pickettii’ye bağlı toplum kaynaklı yara yeri enfeksiyonuna rastlanmadı. Dolayısı ile vakamız bildiğimiz kadarıyla, Türkiye’de bildirilen R. pickettii’ye bağlı ilk toplum kaynaklı yara yeri enfeksiyonu vakasıdır.
Yazar isimleri: []
Yayın Yılı: 2 Eylül 2022
Dergi ismi: Dicle Tıp Dergisi
Yayın sayfa url: https://dergipark.org.tr/tr/pub/dicletip/issue/72461/1170396
Yayın pdf linki: https://dergipark.org.tr/tr/download/article-file/2629939
