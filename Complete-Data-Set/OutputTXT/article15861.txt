Makale Başlığı: Girişimsel Hemoroid Tedavisi Uygulanan Hastaların Yaşadıkları Sorunların ve Yaşam Kalitelerinin Belirlenmesi
Özet: Amaç: Bu araştırma, girişimsel hemoroid tedavisi uygulanan hastaların yaşadıkları sorunların ve yaşam kalitelerini belirlemek amacıyla tanımlayıcı olarak yapılmış olup, çalışma sonucunda girişimsel hemoroid tedavisi sonrası meydana gelecek sorunların önlenmesi ve hastaların yaşam kalitelerinin daha az etkilenmesine yönelik hemşirelik bakımının uygulanmasında yol gösterici olacağı ve literatüre katkı sağlayacağı düşünülmektedir.Gereç ve Yöntem: Araştırmanın örneklemine Ankara'da bir üniversitenin Sağlık Araştırma ve Uygulama Merkezi Genel Cerrahi ve Proktoloji biriminde girişimsel hemoroid tedavisi uygulanan ve araştırmaya katılmayı kabul eden 73 hasta alınmıştır. Verilerin toplanmasında sosyodemografik soru formu, tedavi sonrası komplikasyonları belirlemeye yönelik soru formu ve Roll Royce Yaşam Kalitesi Ölçeği kullanılmıştır. Çalışmadan elde edilen verilerin analizinde; sayı, yüzde, normal dağılıma sahip iki bağımlı grubun karşılaştırmalarında “Paired Sample-t” test (t-tablo değeri) ve normal dağılıma sahip olmayan iki bağımlı grubun karşılaştırmalarında “Wilcoxon” test (Z-tablo değeri) kullanılarak değerlendirilmiştir.Bulgular: Hastaların %53,4’ünün günlük aktivitelerinin, %50,7’sinin iş hayatının ve %46,6’sının ise sosyal hayatının hemoroid nedeniyle orta derecede etkilendiği saptanmıştır. Girişimsel hemoroid tedavisi öncesi ve sonrası hastalar en çok kanama, konstipasyon, kaşıntı, anal bölgede ağrı, ağrılı/zor defekasyon gibi sorunlarla karşılaşmış olup, genellikle bu sorunların tedavi sonrası 1. günde artış gösterdiği diğer günlerde ise azaldığı ancak 25. günde hala devam ettiği saptanmıştır. Hastaların RRYKÖ’nin tedavi öncesi ve tedavi sonrası 25. günde toplam alınan en yüksek ve en düşük puanlar sırasıyla 192-78; 202-92 olarak saptanmıştır. Çalışmada hastaların tedavi sonrası 25. gündeki yaşam kalitelerinde tedavi öncesine göre artış olduğu belirlenmiştir.Sonuç: Çalışmada girişimsel hemoroid uygulanan hastaların birçok sorun yaşadıkları ve bu sorunların ise hastaların yaşam kalitelerini etkilediği saptanmıştır. Araştırma sonuçları doğrultusunda girişimsel hemoroid tedavisi sonrası hastaların yaşayabilecekleri sorunlar ve taburculuk sonrası bu sorunları çözümleyebilmelerine ilişkin telefonla izlem yapılarak danışmanlık hizmeti verilmesi, eğitim materyallerinin geliştirilerek hasta eğitiminde kullanılması ve yaşam kalitelerinin belirlenmesine yönelik daha geniş örneklemli ve çok merkezli çalışmaların yapılması önerilmektedir.
Yazar isimleri: ['Burcu OPAK YÜCEL', 'Mevlüde KARADAĞ']
Yayın Yılı: 9 Haziran 2022
Dergi ismi: Türk Hemşireler Derneği Dergisi
Yayın sayfa url: https://dergipark.org.tr/tr/pub/thdd/issue/70212/1011479
Yayın pdf linki: https://dergipark.org.tr/tr/download/article-file/2033466
