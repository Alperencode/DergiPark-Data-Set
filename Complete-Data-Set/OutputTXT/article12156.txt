Makale Başlığı: Karaciğer transplantasyonu sonrası de nova çoklu besin alerjisi gelişen olgu
Özet: Gıda alerjisi, gıdaya karşı bağışıklık aracılı bir yanıt olarak tanımlanır. Katı organ nakli sonrası gıda alerjisi ilk kez 1997 yılında karaciğer ve böbrek naklinden sonra tanımlanmıştır. Burada 10 aylıkken biliyer atrezi nedeniyle anneden karaciğer transplantasyonu yapılan ve 3 yaşında çoklu gıda alerjisi saptanan olgu sunulmuştur. 3 yaş 5 aylık erkek olgu, gıda alımı sonrası gelişen dudakta şişlik yakınması nedeniyle başvurdu. 10 aylıkken biliyer atrezi nedeniyle anneden karaciğer transplantasyonu olan olgu takrolimus ve mikofenolat mofetil tedavilerini düzenli olarak kullanmaktaydı. 20 aylıkken yumurta yedikten 5 dakika sonra gelişen dudakta şişlik yakınması ile acil servise başvurmuş. Daha önce yumurtayı sorunsuz olarak tüketebiliyormuş. Bu sırada solunum, deri veya gastrointestinal sisteme ait bulgular eşlik etmemiş. Daha sonra farklı zamanlarda bal tahin karışımı, mayonez soslu mısır tükettikten sonra da dudak ve gözlerinde şişlik gelişmiş. Testlere göre yumurta, fıstık ve fındık hastanın diyetinden çıkarıldı. Olgu 2 yıl diyet tedavisi ile sorunsuz takip edildi. Organ alıcılarının nakil sonrası yeni gıda alerjileri riskini tahmin etmek için organ bağışçıları gıda alerjileri açısından taranmalıdır. Donörde herhangi bir besin alerjisine dair kanıt bulunmamakla birlikte solid organ nakli yapılan hastalarda yeni besin allerjisi gelişebileceği akılda tutulmalı ve hastaların bu konuda takip edilmesi gerekmektedir.
Yazar isimleri: ['Gül ŞEKER', 'Sinem KAHVECİ ÇELİK', 'Yeşim ÖZTÜRK']
Yayın Yılı: 15 Aralık 2022
Dergi ismi: Mustafa Kemal Üniversitesi Tıp Dergisi
Yayın sayfa url: https://dergipark.org.tr/tr/pub/mkutfd/issue/73508/1057902
Yayın pdf linki: https://dergipark.org.tr/tr/download/article-file/2192303
