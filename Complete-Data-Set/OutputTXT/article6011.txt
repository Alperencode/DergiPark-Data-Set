Makale Başlığı: ÜNIVERSİTE ÖĞRENCİLERİNİN MAHREMİYET BİLİNCİ
Özet: Amaç: Bu araştırma, üniversite öğrencilerinin mahremiyet bilincini ortaya çıkarmak amacıyla tanımlayıcı olarak yapılmıştır. Yöntem: Araştırmanın örneklemini, bir devlet üniversitesinde Hemşirelik, Fizik Tedavi ve Rehabilitasyon, Beslenme ve Diyetetik ile Mühendislik Bölümlerinde üniversite eğitimine yeni başlayan öğrenciler oluşturmaktadır (n=576). Araştırma verileri, Nisan 2021’de çevrim içi anket yoluyla Tanıtıcı Özellikler Formu ve Mahremiyet Bilinci Ölçeği kullanılarak toplanmıştır. Verilerin analizinde Mann-Whitney U ve Kruskal-Wallis testi kullanılmıştır. Bulgular: Öğrencilerin Mahremiyet Bilinci Ölçeği toplam puan ortalaması 4,49±0,42’dir. Kadın öğrencilerin Mahremiyet Bilinci Ölçeği “kendine ait mahremiyet bilinci” alt boyut ortalama puanı ve toplam ölçek ortalama puanı, erkek öğrencilere göre istatistiksel olarak daha yüksektir. Sağlıkla ilgili bir ortaöğretim kurumunda eğitim alan öğrencilerin “Başkalarının mahremiyetini sürdürmek için davranışlar” alt boyutu ortalama puanı ve toplam ölçek ortalama puanı, diğer öğrencilere göre istatistiksel olarak daha yüksektir (p<0,05). Öğrencilerin en yüksek ortalama puanı “Mahremiyetimi kesinlikle korumak isterim.” (4,71±0,59), en düşük ortalama puanı “Toplu taşıma araçlarını kullanırken başkalarının telefonlarına bakmamayı alışkanlık haline getirdim.” (4,22±0,96) maddesidir. Sonuç: Üniversite öğrencilerinin, yüksek düzeyde mahremiyet bilincine sahip olduğu saptanmıştır. Öğrencilerin kendi mahremiyetlerini korumaya ilişkin bilinci, başkalarının mahremiyetini korumaya yönelik bilince göre daha yüksektir. Üniversite eğitiminde, başkalarının mahremiyetini korumaya yönelik etkinliklerle öğrencilerin mahremiyet bilincinin geliştirilmesi önerilmektedir.
Yazar isimleri: ['Deniz OZTURK', 'Gulcan EYUBOGLU', 'Zehra GÖÇMEN BAYKARA']
Yayın Yılı: 17 Ağustos 2022
Dergi ismi: Gazi Sağlık Bilimleri Dergisi
Yayın sayfa url: https://dergipark.org.tr/tr/pub/gsbdergi/issue/72094/1014500
Yayın pdf linki: https://dergipark.org.tr/tr/download/article-file/2045363
