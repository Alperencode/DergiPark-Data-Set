Makale Başlığı: SURİYELİ ÖĞRENCİLERİN GÜVENLİK KAVRAMINA İLİŞKİN ALGILARININ METAFORLAR ARACILIĞIYLA İNCELENMESİ
Özet: Bu çalışmanın amacı Suriyeli öğrencilerin güvenlik kavramı ile ilişkilendirdikleri düşüncelerini metaforlar yardımıyla incelemektir. Bu amaç için çalışmada nitel araştırma desenlerinden olgu bilim (fenomenoloji) deseni kullanılmıştır. Olgu bilim deseni nitel araştırmalarda yaygın olarak kullanılan yaklaşımlardan biridir. Araştırmanın amacı doğrultusunda örneklem seçilirken amaçlı örneklem yöntemlerinden kolay ulaşılabilir örneklem yöntemi seçilmiştir. Bu doğrultuda araştırmanın çalışma grubu Hatay ili Reyhanlı ilçesindeki bir ortaokulda okuyan 85 öğrenciden oluşmaktadır. Öğrencilerden veri toplamak amacıyla, veri toplama aracı olarak güvenlik kavramına yönelik metafor formu hazırlanmıştır. Formda “Güvenlik …………………………….’ a benzer/ gibidir. Çünkü ………………… ” sorusu sorularak öğrencilerden kendi düşüncelerine uygun şekilde boşlukları doldurmaları istenmiştir. Araştırmada toplanan veriler nitel veri analizi yöntemlerinden olan içerik analizi yöntemi ile analiz edilmiştir. Elde edilen veriler doğrultusunda 47 metafor ve bu metaforların kategorize edilmesi ile 3 ana kategori ve 21 alt kategori oluşturulmuştur. İncelenen veriler ışığında Suriyeli öğrencilerin en fazla olumlu güvenlik algısı kategorisinde metafor oluşturdukları görülmüştür. Öğrencilerin güvenliği daha çok koruyucu, yol gösterici olarak ifade etmeleri olumlu güvenlik algısına sahip olduklarını göstermektedir. Anne, vatan, güneş gibi metaforların frekans değerlerinin fazla olduğu görülmüştür. Sıklıkla kullanılan anne metaforunun koruyucu, kollayıcı, güven verici anlamlarında kullanıldığı görülmüştür. Suriyeli öğrencilerin olumsuz güvenlik algılarının metafor sayısı ve frekanslarının az olduğu görülmektedir. Suriyeli öğrencilerin güvenlik algılarının olumlu güvenlik algısı kategorisinde fazlalaştığı sonuç olarak görülmektedir.
Yazar isimleri: ['Bilal YILDIRIM']
Yayın Yılı: 30 Haziran 2022
Dergi ismi: Mustafa Kemal Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/mkuefder/issue/70958/1113692
Yayın pdf linki: https://dergipark.org.tr/tr/download/article-file/2415791
