Makale Başlığı: Pediatristlerin Çocuklarda Gözlenen Periodontal Hastalıklar ve Ağız Sağlığına İlişkin Bilgi, Tutum ve Farkındalıklarının Değerlendirilmesi
Özet: Amaç: Pediatrist hekimlerin dental ve periodontal hastalıkların teşhisi, tedavisi ve koruyucu ağız sağlığı hakkında bilgi sahibi olması, hastalara bu bilgiyi doğru aktarabilmesi ve hastalarını teşvik edebilmesi çocukların ağız sağlığının dolayısı ile genel sağlıklarının korunmasında önem arz etmektedir. Bu anket esaslı kesitsel çalışmanın amacı pediatrist hekimlerin çocukların ağız sağlığı ve periodontal hastalıklar ile ilgili bilgi ve tutumlarını değerlendirmektir. Gereç ve Yöntem: Bu çalışmaya 129 pediatrist hekim (80 kadın, 49 erkek; yaş ort:37,87 ± 8,21) katıldı. Katılımcılara yaş, cinsiyet, mesleki bilgileri, periodontal hastalıklar ve ağız sağlığına ilişkin bilgileri ve klinik uygulama rutinleri hakkında 20 sorudan oluşan bir anket yönlendirildi. Verilerin değerlendirilmesinde Pearson Ki-Kare, Fisher-Freeman-Halton, Kruskal Wallis ve Dunn-Bonferroni testleri kullanıldı.Bulgular: Çalışma sonuçlarına göre, %62,8 pediatrist dişlerle birlikte periodontal sağlığı değerlendirmektedir ve bu değerlendirmeyi yapan kadın doktor sayısı erkek doktorlardan daha fazladır (p<0,05). Hekimlerin %58,9’u diş fırçalamayı ilk süt dişi çıktığında önermekle beraber; %34,1’i diş fırçalama ile birlikte diş ipi kullanımını tavsiye etmektedir. Hekimlerin %54,3’ü ilk diş hekimine ziyaretini 2,5-3 yaş aralığında önermektedir. Hekimlerin büyük bir kısmı (%88,4) periodontal hastalıklar konusunda daha fazla bilgiye ihtiyaç duymaktadırlar. Sonuç: Pediatrist hekimler için ağız sağlığı bilgilendirme programlarının geliştirilmesi ve böylece periodontal sağlık ve ağız sağlığı konusunda çocuk doktorlarının bilgi ve farkındalıklarının arttırılması periodontal hastalıkların teşhisi, tedavisi ve önlenmesinde önemli bir basamak olacaktır.
Yazar isimleri: ['Sibel KAYAALTI-YÜKSEK', 'Sinem YILDIRIM']
Yayın Yılı: 24 Ağustos 2022
Dergi ismi: Selcuk Dental Journal
Yayın sayfa url: https://dergipark.org.tr/tr/pub/selcukdentj/issue/72290/997374
Yayın pdf linki: https://dergipark.org.tr/tr/download/article-file/1982172
