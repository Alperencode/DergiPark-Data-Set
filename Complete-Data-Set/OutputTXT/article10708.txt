Makale Başlığı: Simülasyon Deneyimi Memnuniyet Ölçeğinin Türkçe Geçerlik Güvenirliği
Özet: Amaç: Simülasyona dayalı eğitimle ilgili çalışmaların çoğu öğrencilerin bilgi ve beceri edinme, özgüven ve memnuniyet ölçüm sonuçlarına odaklanmaktadır. Simülasyon deneyiminde memnuniyeti ölçen sadece bir Türkçe ölçek vardır. Bu çalışmanın amacı “Simulasyon Deneyimi Memnuniyet Ölçeği’nin” Türkçe geçerlik güvenirliğini yapmaktır.Gereç ve Yöntem: Çalışmanın örneklemini iki farklı üniversitenin Hemşirelik bölümünde öğrenim gören 130 öğrenci oluşturmaktadır. Veriler Öğrenci Tanıtım Formu, Simulasyon Deneyimi Memnuniyet Ölçeği (SDMÖ), Öğrenmede Öğrenci Memnuniyeti ve Özgüven Ölçeği (ÖÖMÖÖ) kullanılarak toplanmıştır. Türkçe çevirisi yapılan ölçek kapsam geçerliği için hemşirelik alanında uzman, simülasyon uygulamaları yapan 13 akademisyenin görüşüne sunuldu. Uzmanların görüşleri Lawshe Tekniği kullanılarak tek bir formda birleştirilerek kapsam geçerlilik oranı belirlendi. SDMÖ’nin dil geçerliğini sağlamak amacıyla Türkçe’ye uyarlama çalışmaları dört dil uzmanı tarafından gerçekleştirildi. ÖÖMÖÖ ile SDMÖ arasındaki ilişki eş zaman geçerliliği yöntemi uygulanarak Pearson Korelasyonu ile değerlendirildi. Ölçeğin güvenirliği iç tutarlılık testleri ile değerlendirildi. Ölçeğin zaman göre değişmezliğini incelemek için 35 öğrenciye 2 hafta ara ile SDMÖ ölçeği tekrar uygulandı. Yapı geçerliliği, doğrulayıcı faktör analizi (DFA) ile değerlendirildi.Bulgular: SDMÖ kapsam geçerlilik indeksi (CVI) 0.86'dır. Ölçeğin Cronbach Alfa katsayısı 0.928 olarak elde edildi. SDMÖ maddeleri ile ölçek toplam puan ve ilgili alt boyut puanı arasındaki korelasyon katsayıları 0.492 ile 0.749 arasında değişmektedir. Ölçeğin test-tekrar test güvenirliği incelendiğinde, ÖÖMÖÖ toplam puanı ve alt boyutları için puanların uyumlu olduğu görülmüştür. DFA’ya göre 3 faktörlü ölçek yapısının uyum istatistikleri, RMSEA (0,095) ve SRMR'ye (0.090) göre “kabul edilebilir uyum” düzeyindedir.Sonuç: SDMÖ hemşirelik öğrencilerinin simülasyon temelli deneyimden memnuniyetlerini değerlendirmek için kullanılabilecek güvenilir ve geçerli bir ölçüm aracıdır.
Yazar isimleri: ['Hilal TÜZER', 'Vildan KOCATEPE', 'Tuba YILMAZER', 'Bahar İNKAYA', 'Vesile ÜNVER', 'Tracy LEVETT-JONES']
Yayın Yılı: 20 Ekim 2022
Dergi ismi: Konuralp Tıp Dergisi
Yayın sayfa url: https://dergipark.org.tr/tr/pub/ktd/issue/73054/1086313
Yayın pdf linki: https://dergipark.org.tr/tr/download/article-file/2303698
