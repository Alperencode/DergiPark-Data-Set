Makale Başlığı: Scarlet Spur Elma Çeşidinin Hasat Sonrası Kalitesine Hasat Zamanı Ve 1-MCP Uygulamasının Etkileri
Özet: Isparta/Eğirdir koşullarında yetiştirilen Scarlet Spur elma çeşidi meyveleri tam çiçeklenmeden 139 ve 150 gün sonra olmak üzere iki farklı olgunluk aşamasında hasat edilmiştir. Hasattan sonra meyvelerin yarısına 625 ppb dozunda 12 saat süreyle 1-MCP uygulaması yapılmıştır. Uygulama yapılan meyveler ve kontrol meyveleri normal atmosfer (NA) koşullarında 0°C sıcaklık ve %90±5 oransal nemde 6 ay süreyle depolanmıştır. Raf ömrü çalışmaları için elmalar soğukta muhafazadan sonra 20°C sıcaklık ve %60±5 oransal nem koşullarında 7 gün bekletilmiştir. Soğukta depolanan ve raf ömrü koşullarında bekletilen meyvelerde belirli aralıklarla çeşitli kimyasal ve fiziksel analizler yapılmıştır. Hasat olgunluğu elmanın hasat sonrası dönemde kalitesini etkilemiştir. Depolama ve raf ömrü sürecinde ilk hasattaki meyvelerde daha fazla ağırlık kaybı meydana gelmiştir. 1-MCP uygulaması her iki olgunluk aşamasında etilen üretimi ve solunum hızını baskılayarak meyve kalitesini kontrole göre daha iyi korumuştur. Tam çiçeklenmeden 150 gün sonra hasat edilerek 1-MCP uygulanan Scarlet Spur elma çeşidi meyvelerinin 6 ay süreyle başarılı bir şekilde depolanabildiği görülmüştür.
Yazar isimleri: ['Cemile Ebru ONURSAL', 'Mehmet Ali KOYUNCU']
Yayın Yılı: 21 Kasım 2022
Dergi ismi: Bahçe
Yayın sayfa url: https://dergipark.org.tr/tr/pub/bahce/issue/73329/1088075
Yayın pdf linki: https://dergipark.org.tr/tr/download/article-file/2310521
