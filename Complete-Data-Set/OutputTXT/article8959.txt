Makale Başlığı: Bir Fransız’ın Gözünden İngiliz Eğitim Sistemi: “İngiliz Mekteplerinde Terbiye”
Özet: Eğitim hem bireysel hem toplumsal hem de toplumlar arası bir kavram olma özelliğini taşımaktadır. Bu nedenle tarih boyunca eğitim kavramına yüklenen anlamlar toplumdan topluma değişmiş ve gelişmiştir. Her millet kendi geleceğini güvence altına alma konusunda eğitimi önemli ve etkin bir araç olarak görmüştür. Dünyada meydana gelen değişimler, gelişmeler eğitimden beklentileri de değiştirmiştir. Geçmişte ve gelecekte tüm milletler en iyi, en çağdaş olana ulaşabilmek için eğitim sistemlerini sürekli yenilemiştir ve yenileyecektir. Bu bağlamda toplumlar, diğer toplumların eğitim sistemlerini inceleyerek kendi sistemlerini yeniden düzenleme konusunda evrensel ve çağdaş olana ulaşmaya çalışmaktadır. Günümüzde karşılaştırmalı eğitim çalışmaları eğitim bilimleri içinde bir alt disiplin oluşturmakla beraber bu çalışmaların tarihi de oldukça eskiye dayanmaktadır. Bu çalışmada Fransız sosyolog Paul Descamps tarafından İngiliz eğitim sistemi ile ilgili yayınlamış olan makaleler doküman analizi yöntemiyle incelenmiştir. Çalışmaya konu edilen makaleler 1924-1925 yıllarında yayınlanan Muallimler Mecmuası adlı dergide Doktor Sabri tarafından tercüme edilerek Türk eğitimcileriyle paylaşılmıştır. Osmanlıca olan makalelerin transkripsiyonu yapılmış ve içerik analizi gerçekleştirilmiştir. İngiliz eğitim sistemini, okulların yapısını, eğitim yönetimini, öğretmen ve öğrencilerin durumunu, İngiliz ailelerinin eğitimden beklentilerini örneklerle açıklayan Descamps, aynı zamanda Fransa eğitim sistemi ile karşılaştırmalara da yer vermiştir.  Descamps İngiltere’ye yapmış olduğu seyahatte pek çok İngiliz okulunu ziyaret etmiş, öğretmenler ve öğrencilerle görüşme imkanı bulmuştur. Gözlemleri sonucunda hazırladığı eserin Türkiye Cumhuriyeti’nin ilk yıllarında eğitimcilerin çıkardığı bir dergide yayınlanmış olması hem Türk eğitim tarihi açısından hem de İngiliz eğitim tarihi açısından önem taşımaktadır. Çalışma sonucunda karşılaştırmalı eğitim tarihi alanına da katkı sağlanması beklenmektedir.
Yazar isimleri: ['Gönül Türkan DEMİR']
Yayın Yılı: 18 Haziran 2022
Dergi ismi: Journal of Anglo-Turkish Relations
Yayın sayfa url: https://dergipark.org.tr/tr/pub/jatr/issue/70361/1104361
Yayın pdf linki: https://dergipark.org.tr/tr/download/article-file/2377860
