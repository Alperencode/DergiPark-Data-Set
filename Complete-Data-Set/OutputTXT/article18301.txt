Makale Başlığı: COVID 19 SONRASI EĞİTİM: YÖNETİCİ GÖRÜŞLERİNE DAYALI BİR DEĞERLENDİRME
Özet: Dünya Sağlık Örgütü tarafından Pandemi olarak ilan edilen corona virüs salgını tüm dünyayı etkisi altına almıştır. Yaşanan salgından korunmak ve yayılımını azaltmak için her kesimi etkileyen sınırlamalar ve kısıtlamalar uygulanmaya başlamıştır. Yapılan bu uygulamalar her alanda etkisini göstermiş ve eğitim gibi ötelenemez alanlarda ise değişim/dönüşüm yaşanmasına sebep olmuştur. Dünya genelinde Türkiye’nin de aralarında bulunduğu 124 ülkede tüm okullarda, 11 ülkede ise belirli bölgelerdeki okullarda örgün eğitime ara verilmiş; yeni eğitim döneminde de uzaktan, hibrit gibi yöntemler kullanılmaya başlanmıştır. Gündemde olan eğitimde teknolojik dönüşüm, ekran/teknoloji bağımlılığı gibi kavramlarla tartışılan örgün eğitime alternatif yöntemler salgınla birlikte hızlıca uygulama alanı bulmuştur.  Bu çalışmada, covid-19 pandemisinin örgün eğitim üzerindeki etkileri, yönetici görüşleri alınarak belirlenmesi amaçlanmıştır. Nitel araştırmaların bir türü olan “olgu bilim” yaklaşımı kullanılarak yapılan araştırmanın çalışma evrenini, Sinop il merkezindeki okul yöneticileri oluştururken, araştırmanın çalışma grubunu ise 13 yönetici oluşturmuştur. Araştırmada verilerin toplanması için yarı yapılandırılmış görüşme formu kullanılmıştır. Araştırma verilerini analizi, nitel veri analiz yöntemlerinden bir olan “betimsel analiz” yaklaşımıyla çözümlenmiştir. Araştırmanın bulguları, “eğitim-öğretime yansımalar”, “karşılaşılan sorunlar”, “örgün eğitime etkisi” ve “hazırlıklı olma” temaları altında ele alınmış ve temalar tablolaştırılarak sunulmuş ve yorumlanmıştır. Araştırma sonucunda; okul yöneticileri, salgının eğitim-öğretime olumsuz etkileri olduğunu, olumsuzluğun azaltılabilmesi için teknolojik alt yapının iyileştirilmesi, teknolojik okur- yazarlık bilincinin öğrenci ve öğretmenlerle birlikte velilerin de dâhil edildiği bir süreç içerisinde kazandırılması gerektiğini belirtmişlerdir. Karşılaşılan sorunlar ana teması bağlamında, en temel sorunun her kesimde moral ve motivasyon kaybının yaşanması olduğu dile getirilmiştir. Velilerin geçim kaygısı, teknolojik imkansızlıklar/yetersizlikler ve birden çok öğrencinin bulunduğu evlerde yaşanılan ders programı çakışmalar temel sorun noktaları olarak ortaya çıkmaktadır. Akran birlikteliğinin sağlanamaması ve yaşanan kaygılar eğitim öğretimi olumsuz etkilemektedir. Ayrıca yöneticilerde, örgün eğitime yönelik salgının kalıcı etkilerinin olacağı, uzaktan eğitim olanaklarının öğrenilmesinin örgün eğitimle birlikte yardımcı bir unsur olarak kullanılmaya devam edileceği görüşleri hâkimdir.
Yazar isimleri: ['Yusuf HASKILIÇ']
Yayın Yılı: 31 Aralık 2021
Dergi ismi: Bilge Uluslararası Sosyal Araştırmalar Dergisi
Yayın sayfa url: https://dergipark.org.tr/tr/pub/busad/issue/67638/1027335
Yayın pdf linki: https://dergipark.org.tr/tr/download/article-file/2095421
