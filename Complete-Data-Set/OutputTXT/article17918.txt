Makale Başlığı: Şâfiî Mezhebinin İkinci Kurucu İsmi Büveytî’nin Hayatı, İlmî Şahsiyeti ve Zühd Anlayışı
Özet: Büveytî, İmâm Şâfiî’nin ilmî ve manevî neşvesine sahip, en seçkin talebelerinden birisidir. İmâm Şâfiî’nin bizzat kendisi vefatına yakın bir zamanda, Büveytî’yi halkanın başına geçirmiş ve yerine halef bıraktığını tüm talebelerine ilan etmiştir. Bu manada Büveytî, İmâm Şâfiî’den sonra mezhepte ikinci kurucu isim olarak kabul edilir. İmâm Şâfiî, makamına tayin ettiği Büveytî’nin riyâsetini kabul etmeyecek talebelerin de bir an önce halkayı terk etmelerini istemiştir. İmâm Şâfiî, bu tercihinde Büveytî’nin ilminin büyüklüğünü dikkate aldığı gibi zühd, vera‘, zikir konularındaki hassasiyetini ve ibadete düşkün, sâlih kişiliğini de dikkate almıştır. İmâm Şâfiî’nin vefatından sonra Büveytî, mezhepte tek söz sahibi olmuş ve Şâfiî uleması onun eliyle yetişmiştir. Büveytî’nin tedrisinde yetişen Şâfiî uleması kısa bir zaman içinde mezhebi başta Buhârâ olmak üzere geniş bir coğrafyaya taşımışlardır. Büveytî, ömrünün son döneminde “Mihne” olaylarında sorgulanmış ve Kur’ân’ın mahlûk olduğu görüşünü kabul etmediği için ağır işkencelere maruz kalmış ve bu sebepten dolayı da vefat etmiştir. Sûfîler, tarihî süreç dikkate alındığında Şâfiî mezhebine her zaman sıcak ilgi duymuşlardır. Sûfîlerin, Şâfiliğe sıcak ilgilerinde bu mezhebin usûl ve furû‘ konusundaki yaklaşımları etkili olduğu gibi mezhebin önemli isimlerinin zühd anlayışları, tasavvufî tutum ve davranışları da etkili olmuştur. Bu manada mezhepte ikinci kurucu isim olan Büveytî,  zühd anlayışı ve sûfîlere karşı sıcak tavrı ile öne çıkmış önemli bir şahsiyettir. 
Yazar isimleri: ['Eyyup AKDAĞ']
Yayın Yılı: 30 Haziran 2022
Dergi ismi: Sufiyye
Yayın sayfa url: https://dergipark.org.tr/tr/pub/sufiyye/issue/70785/1092130
Yayın pdf linki: https://dergipark.org.tr/tr/download/article-file/2327502
