Makale Başlığı: SINIF ÖĞRETMENLERİNİN BAKIŞ AÇISINDAN METAFORLARLA KAYNAŞTIRMA EĞİTİMİ VE ÖĞRENCİSİ
Özet: Bu çalışma sınıf öğretmenlerinin metaforlar aracılığıyla “Kaynaştırma Eğitimi” ve “Kaynaştırma Öğrencisi” kavramlarına yönelik yaklaşımlarını ortaya çıkarmak amacıyla gerçekleştirilmiştir. Araştırma nitel araştırma desenlerinden fenomenolojik (olgu bilim) yaklaşımına göre, 2018-2019 akademik yılının bahar döneminde, Batman ili merkez ilçesindeki okullarda çalışan, sınıfında kaynaştırma öğrencisi olan 105 sınıf öğretmeni ile gerçekleştirilmiştir. Veri toplama aracında metaforların ve gerekçelerinin doldurulduğu bölüm ve anket bölümü yer almıştır. Araştırmada “içerik analizi” tekniğinden yararlanılmıştır. Kaynaştırma öğrencisi kavramına yönelik: “Duygu, Doğa Unsurları, Çiçek-Bitki, Hayvan, Şefkat-Hassasiyet, Kaybolmak, Eksik-Yetersiz Olmak, Dezavantajlılık, Zorlukları Aşmak” olmak üzere 10 kategoride toplamda 99 adet geçerli metafor üretilmiştir. Kaynaştırma öğrencisine yönelik metaforların %27,27’sinin olumlu, %46,46’sının olumsuz, %26,26’sının nötr yaklaşım içinde olduğu belirlenmiştir. Kaynaştırma eğitimi kavramına yönelik: “Duygu-Sevgi, Doğa Yaşamı ve Yapıları, İlaç-Hastalık, Mucize, Yardım Etmek, Süreklilik- Biriktirmek, Yolunu Gösterme-Aydınlatma, Çiçek-Bitki, Hassas ve Dikkat İsteyen İş, Zor ve Sabır Gerektiren Durum” olmak üzere 10 kategoride toplam 101 adet geçerli metafor üretilmiştir. Kaynaştırma eğitimine yönelik metaforların %34,65’nin olumlu, %39,60’nın olumsuz, %25,74’nün nötr yaklaşım içinde olduğu belirlenmiştir. Anket veri sonuçlarına göre öğretmenlerin %49,53’ü kaynaştırma eğitimi aldığını, %50’47’si ise almadığını ifade etmiştir. Öğretmenlerin %21’i kaynaştırma öğrencileri ile ilgili ayrıntılı bilgilendirildiğini, %79’u ise ayrıntılı bilgilendirilmediklerini sadece RAM raporu verildiğini ifade etmiştir.
Yazar isimleri: ['Fadile AYDIN', 'Rukiye ARSLAN']
Yayın Yılı: 28 Eylül 2022
Dergi ismi: Trakya Eğitim Dergisi
Yayın sayfa url: https://dergipark.org.tr/tr/pub/tred/issue/72743/962205
Yayın pdf linki: https://dergipark.org.tr/tr/download/article-file/1859050
