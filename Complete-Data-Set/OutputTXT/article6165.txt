Makale Başlığı: Dizel-biyodizel karışımına karbon nanotüp katkısının motor performansı ve egzoz emisyonlarına etkisinin incelenmesi
Özet: Çevresel kirlenmenin yol açtığı endişelerin giderek artması, içten yanmalı motorlarda daha temiz ve yenilenebilir yakıtların kullanımını arttırmıştır. Biyodizel pek çok ülkede dizel motorlarda alternatif yakıt olarak kullanılmaktadır. Bununla birlikte, dizel yakıtı ile karşılaştırıldığında biyodizelin yüksek viskozitesi ve buna bağlı olarak daha kötü atomizasyon karakteristiği kullanım alanının sınırlı kalmasına neden olmaktadır. Biyodizelin bu özelliklerinin iyileştirilebilmesi amacıyla çeşitli katkı maddeleri kullanımı üzerine araştırmalar gerçekleştirilmiştir. Bu çalışmada, karbon nanotüp katkı maddesinin, biyodizel-dizel yakıtı ile çalışan tek silindirli direkt enjeksiyonlu bir dizel motorunda performans ve emisyon karakteristiklerine etkileri incelenmiştir. Tam yükte motor hızına bağlı olarak gerçekleştirilen deneylerde, termik verim, motor gücü ve torku ile egzoz emisyonları incelenmiştir. Maksimum tork devrinde silindir içi basınç ve ısı dağılım oranı da analiz edilmiştir. Karbon nanotüp katkı maddesinin yanma başlangıcını öne aldığı ve termik verimi iyileştirdiği belirlenmiştir. Maksimum termik verim 100 ppm karbon nanotüp katkısı kullanıldığında %39,3 olarak elde edilmiştir. Karbon nanotüp katkı maddesinin CO, HC ve is emisyonlarını azalttığı ancak motor performansının iyileşmesine bağlı olarak NOx emisyonlarını arttırdığı belirlenmiştir. 100 ppm karbon nanotüp katkısının NOx emisyonlarını yaklaşık %11 arttırdığı, buna karşın CO, HC ve is emisyonları %20, %26 ve %7,9 oranında azalttığı tespit edilmiştir.
Yazar isimleri: ['Hamit SOLMAZ', 'Emre YILMAZ', 'Alper CALAM', 'Duygu İPCİ']
Yayın Yılı: 7 Ekim 2022
Dergi ismi: Gazi Üniversitesi Mühendislik Mimarlık Fakültesi Dergisi
Yayın sayfa url: https://dergipark.org.tr/tr/pub/gazimmfd/issue/72928/741177
Yayın pdf linki: https://dergipark.org.tr/tr/download/article-file/1114799
