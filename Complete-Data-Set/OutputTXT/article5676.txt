Makale Başlığı: Örnek Olay Yönteminin Matematik Dersindeki Çevrimiçi Uygulamasına Yönelik Saha Deneyimleri
Özet: Bu çalışma ile örnek olay yönteminin matematik dersindeki çevrimiçi uygulamasına yönelik saha deneyimlerinin aktarılması amaçlanmıştır. Bu kapsamda matematik örnek olaylarının tasarım süreci ve çevrimiçi sınıf ortamında uygulama süreci yansıtılmaya çalışılmıştır. Uygulama 2020-2021 eğitim-öğretim yılı güz döneminde Sakarya’da bir devlet okulunda öğrenim gören ve matematik derslerini uzaktan eğitim yoluyla alan iki farklı şube 7. sınıf öğrencisi ile gerçekleştirilmiştir. Araştırmacılar tarafından belirtilen konulara yönelik örnek olay ders planları oluşturulmuş ve bu kapsamda beş hafta boyunca çevrimiçi matematik dersleri işlenmiştir. Çalışma nitel araştırma deseninde tasarlanmış olup çalışmada araştırmacıların uygulama öncesi örnek olay ders planlarını hazırlama aşamasına yönelik deneyimleri ve ders planlarının uygulanması sürecine yönelik gözlemleri kullanılmıştır. Elde edilen bulgulara göre; günlük hayat problemlerinin empatik, düşünsel ve ahlaki boyutta sorgulanmasının gerçekleştirilebileceği örnek olay tasarımında yaşanan güçlükler söz konusu olmuştur. Sınıf içi uygulama deneyimlerine göre öğrencilerin yaşantıyla ilişkilendirme, düşünsel, ahlaki ve empatik çözümleme boyutlarına yönelik kapsamlı cevaplar verdikleri, özellikle matematiksel bilgileri günlük hayatla ilişkilendirmede olumlu bir etkinin olduğu tespit edilmiştir. Ayrıca öğrencilerin örnek olay etkinlikleriyle matematiksel kavramlar üzerinde fikirlerini açıklarken başlangıçta çekimser kaldıkları, farklı türde soruların da sorulmasıyla matematiksel kavramlara ulaşmada yardımcı olunduğu gözlenmiştir. Bu süreç sonucunda farklı konulardaki örnek olay etkinliklerinin nasıl tasarlanacağı ve uygulama sırasında dikkat edilmesi gereken hususlar hakkında araştırmacılara öneriler sunulmaktadır.
Yazar isimleri: ['Sare ŞENGÜL', 'Gülşah GEREZ CANTİMER']
Yayın Yılı: 30 Eylül 2022
Dergi ismi: Fen Matematik Girişimcilik ve Teknoloji Eğitimi Dergisi
Yayın sayfa url: https://dergipark.org.tr/tr/pub/fmgted/issue/72834/1068737
Yayın pdf linki: https://dergipark.org.tr/tr/download/article-file/2234725
