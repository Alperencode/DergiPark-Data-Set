Makale Başlığı: Antikolinerjik ilaçlardan Biperiden civciv embriyolarında erken dönemde nöral tüp gelişimini etkiler mi?
Özet: Amaç: Biperiden, hem merkezi hem de periferik olarak etki gösteren antikolinerjik bir ajandır. Klinik uygulamada hem nöroleptik tedavinin ekstrapiramidal yan etkilerine hem de Parkinson hastalığının semptomlarına karşı kullanılır. Mevcut çalışmanın amacı farklı dozlarda Biperiden uygulamasının 48 saatlik civciv embriyolarında nöral tüp kapanması üzerindeki potansiyel toksik etkisini belirlemektir. Yöntem: Çalışmada 60 adet döllenmiş yumurta kullanıldı. Tüm yumurtalar kuluçka makinesine yerleştirildi ve her grupta 15 yumurta olacak şekilde dört gruba ayrıldı: Kontrol, BPD1, BPD2 ve BPD3. Yirmi sekiz saatlik inkübasyonda, Biperiden gruplarına subblastodermik olarak üç farklı Biperiden dozu uygulandı. 48 saatlik inkübasyonun sonunda tüm yumurtalar açılarak embriyolar diseke edildi. Embriyolar morfolojik ve histopatolojik olarak değerlendirildi. Bulgular: Mevcut çalışmanın sonuçlarına göre ortalama baş-popo uzunluğu ve somit sayısı dozla orantılı olarak azalma eğilimindeydi. Doz arttıkça deney gruplarında açık nöral tüp ve gelişmemiş embriyo sayısı istatistiksel olarak anlamlı şekilde artmıştır. Somit sayısına göre değerlendirilen embriyoların Hamburger-Hamilton evreleri açısından da gruplar arasında anlamlı fark vardı. Kontrol, BPD1 ve BPD2 gruplarındaki embriyolar evre 13’te, BPD3 grubundakiler ise evre 12’de gözlendi. Sonuç: Çalışmamızda erken civciv embriyolarında Biperiden’in düşük dozda bile nöral tüp kapanmasında teratojeniteye neden olduğunu gösterilmiştir. Doza bağlı olarak somit sayısı ve baş-popo uzunluğu azalmış, yüksek dozda ise gelişim geriliğine neden olmuştur.
Yazar isimleri: ['Hilal GÜZEL', 'Esra ASLAN']
Yayın Yılı: 15 Aralık 2022
Dergi ismi: Mustafa Kemal Üniversitesi Tıp Dergisi
Yayın sayfa url: https://dergipark.org.tr/tr/pub/mkutfd/issue/73508/986503
Yayın pdf linki: https://dergipark.org.tr/tr/download/article-file/1939547
