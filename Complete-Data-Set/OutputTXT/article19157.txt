Makale Başlığı: MUHAFAZAKÂR MODERNLEŞMENİN ARACI OLARAK MİLLÎ GÖRÜŞ PARTİLERİNDE EĞİTİM POLİTİKASI
Özet: Kemalizmin seküler bir modernleşme projesi için seferber ettiği eğitim, Milli Görüş düşüncesinde muhafazakar bir modernleşme hedefini gerçekleştirmek için kurgulanmak istenmiştir. Milli Görüş partilerinde de eğitim yeni bir toplumsal kimliğin inşaası ve kalkınma hedeflerini gerçekleştirmek, bir bakıma muhafazakar bir modernleşme projesinin aracı olarak görülmüştür. Erbakan kurmaya çalıştıkları eğitim sistemini “Milli Maarif” olarak sloganlaştırmış, maddeci ve renksiz maarif yerine milli maarifi kurma hedefini parti programına yerleştirmiştir. Erbakan’ın eğitim programlarında ahlak ve maneviyat esas alınmış, böylelikle milli ve manevi değerlerine bağlı bir toplumun yetişmesi hedeflenmiştir. Milli Görüş partilerinin programlarında ortaya konulan eğitim paradigması Erbakan’ın bütün bir siyasi mücadelesinin temel hedefi olan “Yeniden Büyük Türkiye” idealini gerçekleştirmek için kurgulanmıştır. Maddi ve manevi kalkınmanın esası maarifin millileştirilmesinde görülmüştür. Bu açıdan bir yandan manevi değerlere dayalı bir toplum inşaası diğer yandan kalkınma hedefleri bir bakıma muhafazakar modernleşme projesi şeklinde de değerlendirilebilir. Eğitim gerek parti programlarında gerekse Erbakan’ın konuşmalarında dindar bir toplum inşa etmek için en hayati araç olarak görülmüştür. Toplumda yaşanan ahlaki yozlaşma, anarşi, milli şuur ve şahsiyet yokluğu mevcut eğitim politikalarına bağlanmıştır. Milletin karşı karşıya kaldığı sosyal, toplumsal ve ahlaki problemlerin kaynağı olarak mevcut eğitim politikaları görülmüştür. Eğitim politikaları ülkenin maddi ve manevi kalkınmasının, dolayısıyla Yeniden Büyük Türkiye inşasının önemli bir kaldıracı olarak görülmüştür.
Yazar isimleri: ['Nazım MAVİŞ']
Yayın Yılı: 27 Eylül 2022
Dergi ismi: Akademi Sosyal Bilimler Dergisi
Yayın sayfa url: https://dergipark.org.tr/tr/pub/asbider/issue/72730/1148592
Yayın pdf linki: https://dergipark.org.tr/tr/download/article-file/2556797
