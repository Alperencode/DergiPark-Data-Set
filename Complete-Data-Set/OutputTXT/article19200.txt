Makale Başlığı: Covıd-19 Pandemisinin İnfertilite Tedavisi Gören Kadınlar Üzerindeki Etkileri: Kalitatif Çalışma
Özet: Amaç: Çalışmanın amacı infertilite tedavisi gören kadınların COVİD-19 pandemisinden etkilenme durumlarını; tedavilerini erteleme, geciktirme, iptal etme, tedaviye başlamada tereddüt durumları ile diğer tecrübelerini değerlendirmektir. Yöntem: Nitel araştırma yöntemi ile gerçekleştirilen çalışmada; “gelişigüzel (convenience) örnekleme” yöntemi kullanılmış ve yarı yapılandırılmış görüşme tekniği ile veri toplanmıştır. Önceden belirlenen ana temalara yönelik açık uçlu sorular sorulmuş ve katılımcıların duygu, düşünceleri alınarak alt temalar oluşturulmuştur. Bulgular: Araştırma 10 infertil kadın ile gerçekleştirilmiştir. Araştırmaya katılanların yaş ortalaması 34 olup, 8 kadının (%80) eğitim durumu lisans ve lisansüstüdür. İnfertilite nedenleri açısından 5 kadın (%50) sebebi bilinmeyen infertilite, 2 kadın (%20) endometriyozis, 1 kadın yaş faktörü ve anatomik sebeple (%10) ve 2 kadın (%20) eş faktörlü (azospermi) nedenlerine bağlı olarak infertilite sorunu yaşamaktadır. Kadınların ve eşlerinin covid 19 enfeksiyonu geçirme durumlarına bakıldığında; 3 çift (%30) covid geçirmişlerdir.  Katılımcıların %60’ı iki doz ve üzeri covid 19 aşısı yaptırmıştır. Katılımcıların yarısı Covid-19 Pandemisi nedeniyle tedaviye başlamada tereddüt ettiklerini ifade etmişlerdir. İki katılımcı Covid-19 nedeniyle tedavisini ertelemiştir. Katılımcılar Covid- 19 Pandemisinden dolayı “tedavinin iptal olmasına yönelik kaygı”, “aşısı olmamaya bağlı kaygı”alt temalarında görüş bildirmiştir. Üç katılımcı aşının yan etkilerinden korktuğuna ilişkin görüş belirtmiştir. Sonuç ve Öneriler: Ülkemizde Covid-19 Pandemisinin infertil kadınlar üzerindeki etkilerine yönelik yeterince çalışma yapılmamış olup yabancı çalışmalarda ise konuya ilişkin yapılan çalışma sonuçlarının çalışmamıza benzer şekilde olduğu görülmektedir. Çalışma, infertilite tedavisinin yarattığı psikolojik sorunlara, COVİD-19 salgınının eklenmesiyle hastalarda daha yüksek psikolojik dayanıklılık düzeyleri görüldüğünü desteklenmektedir.
Yazar isimleri: ['Özen İNAM', 'İlkay GÜNGÖR SATILMIŞ']
Yayın Yılı: 25 Ağustos 2022
Dergi ismi: Genel Sağlık Bilimleri Dergisi
Yayın sayfa url: https://dergipark.org.tr/tr/pub/jgehes/issue/72300/1085920
Yayın pdf linki: https://dergipark.org.tr/tr/download/article-file/2302288
