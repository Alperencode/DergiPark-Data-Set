Makale Başlığı: Yaşlı Ayrımcılığı ve Mesleki Değerler Arasındaki İlişki: Hemşirelik Öğrencileri Örneği
Özet: Bu araştırma, hemşirelik öğrencilerinin yaşlılara yönelik tutumları ile mesleki değerleri arasındaki ilişkiyi ve etkileyebilecek faktörleri belirlemek amacıyla yapılmıştır. Tanımlayıcı-ilişki arayıcı tipte yapılan araştırmanın evrenini bir üniversitenin hemşirelik bölümünde öğrenim gören 543 hemşirelik öğrencisi, örneklemini ise 231 öğrenci oluşturmuştur. Veri toplama formu olarak Öğrenci Bilgi Formu,  Pozitif ve Negatif Yaşlı Ayrımcılığı Ölçeği (PNYAÖ) ve Hemşirelerin Mesleki Değerleri Ölçeği-Revize (HMDÖ-R) kullanılmıştır. Veriler sayı, yüzde, ortalama, standart sapma, Mann Whitney U Testi, Student’s t Testi, Kruskal Wallis Testi, Tek Yönlü Varyans Analizi (ANOVA)  ve korelasyon analizi ile değerlendirildi. Hemşirelik öğrencilerinin PNYAÖ toplam puan ortalamasının 85.75±8.20, PYA ve NYA alt boyut puan ortalamalarının sırası ile 47.24±5.17 ve 21.48±5.43, HMDÖ-R toplam puan ortalamalarının 104.86+15.98 olduğu belirlenmiştir. Öğrencilerin PNYAÖ toplam puan ortalamaları ile cinsiyet ve mezuniyet sonrası yaşlılarla çalışmayı isteme durumları ile arasında; HMDÖ-R puan ortalamaları ile sınıfları arasında istatistiksel olarak anlamlı farklılık bulunmuştur (p<0.05). Öğrencilerin HMDÖ-R puan ortalamaları ile PNYAÖ ve PYA alt boyut puan ortalamaları arasında pozitif yönlü, NYA alt boyut puan ortalamaları arasında ise negatif yönlü istatistiksel olarak anlamlı farklılık bulunmuştur (p<0.05). Hemşirelik öğrencilerin yaşlı bireylere yönelik olumlu bir tutum sergilediği ve mesleki değerlerinin iyi düzeyde olduğu belirlenmiştir. Mesleki değerler düzeyi arttıkça yaşlıya yönelik pozitif ayrımcılığın arttığı ve negatif ayrımcılığın azaldığı saptanmıştır. Dünya çapında hızla artan yaşlı nüfusu göz önünde bulundurularak, hemşirelerin yaşlılar hakkında olumlu algı ve tutum geliştirmelerini sağlamak önemlidir.
Yazar isimleri: ['İpek KÖSE TOSUNÖZ']
Yayın Yılı: 1 Aralık 2022
Dergi ismi: Sağlık Akademisi Kastamonu
Yayın sayfa url: https://dergipark.org.tr/tr/pub/sak/issue/60459/732939
Yayın pdf linki: https://dergipark.org.tr/tr/download/article-file/1089677
