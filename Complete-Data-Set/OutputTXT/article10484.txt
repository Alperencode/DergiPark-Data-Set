Makale Başlığı: Somali’de Pilor Stenozunun Cerrahi Tedavisi
Özet: Amaç: İnfantil hipertrofik pilor stenozu, bebeklerde yaşamın ilk ayında mide çıkışı obstrüksiyonunun en sık nedenidir. Bu çalışmada, Somali, Mogadişu'da infantil hipertrofik pilor stenozu olan hastaların tanı, hastaneye yatış ve ameliyat prosedürlerini detaylandırmayı amaçladık.Gereç ve Yöntemler: Bu araştırmada, Mogadişu’da bulunan Recep Tayyip Erdoğan Eğitim ve Araştırma Hastanesi’nde Mayıs 2019-Temmuz 2021 tarihleri arasında infantil hipertrofik pilor stenozu tanısı ile opere edilen 52 hasta retrospektif olarak değerlendirildi. Tüm hastalara abdominal ultrasonografi yapıldı. Kan gazı parametreleri hasta dosyalarından alındı. Ramstedt piloromiyotomi cerrahi tedavisi 52 çocuğa uygulandı.Bulgular: Çalışma kapsamında değerlendirmeye 18’i (%34.6) kız, 34’ü (%65.4) erkek toplam 52 hasta dahil edildi. Hastaların ortanca yaşı 45 gün (min: 15 gün, maks: 150 gün), ortanca taburculuk günü 6 gündü (min: 3 gün, maks: 9 gün). Sekiz (%15.3) hastada yara enfeksiyonu ve sekiz (%15.3) hastada ameliyat sonrası tekrarlayan kusma görüldü. Kusma şikâyeti olan iki hasta ikinci kez ameliyat edilirken, altı hastada kusma şikayetlerinin postoperatif üçüncü günde düzeldiği gözlendi. Postoperatif dönemde hastalarımızın 4’ü (%7.69) yenidoğan yoğun bakım ünitesinde takip edildi. Ameliyat edilen vakalarda ölüm görülmedi.Sonuç: Safrasız kusmalı infantil hipertrofik pilor stenozu, Somali'deki bebeklerde sık görülen bir durumdur ve tekrarlayan safrasız kusması olan hastalarda dışlanmalıdır. Hastalar hastaneye geç dönemde getirilmiş olsa da ameliyat koşullarının ve ameliyat sonrası bakım standartlarının ortalamanın altında olduğu bu çalışmada mortalite vakasına rastlanmamıştır.
Yazar isimleri: ['Adem KÜÇÜK', 'Shukri SAİD MOHAMED', 'Abdishakur MOHAMED ABDİ', 'Abdullahi YUSUF', 'Mesut KAYSE']
Yayın Yılı: 31 Ağustos 2022
Dergi ismi: Kırıkkale Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/kutfd/issue/72091/1118531
Yayın pdf linki: https://dergipark.org.tr/tr/download/article-file/2435895
