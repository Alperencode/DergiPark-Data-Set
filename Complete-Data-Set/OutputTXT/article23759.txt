Makale Başlığı: LGS Sekizinci Sınıf Testlerinin Derslere ve Konulara Göre Önem Düzeylerinin Sınıflama ve Sıralama Yargılarıyla Ölçekleme ile Analizi
Özet: Bu çalışma, sekizinci sınıfta öğrenim görmekte olan öğrencilerin LGS kapsamındaki Türkçe, T.C. İnkılap Tarihi ve Atatürkçülük, Din Kültürü ve Ahlak Bilgisi, Yabancı Dil (İngilizce), Matematik ve Fen Bilimleri, testlerini hangi sıralamaya göre cevap verdiklerini belirlemeyi ve Türkçe ve Matematik testlerinde konular dâhilinde duydukları kaygı düzeyini ortaya koymayı amaçlanmıştır. Çalışma grubunu Antalya ve Hatay illerindeki devlet okullarında 8. sınıfta öğrenim gören 220 öğrenci oluşturmaktadır. Öğrencilerin LGS kapsamındaki dersler bağlamında sıralama yargılarına dayalı ölçekleme ile izledikleri cevaplama sırası belirlenmiştir. Türkçe ve Matematik testlerinin içerdiği konulara duydukları kaygı düzeyleri ise sınıflama yargılarına dayalı olarak ölçeklenmiştir. Elde edilen bulguların güvenirliğini ortaya koymak amacıyla iç tutarlılık katsayıları hesaplanmıştır. Araştırmanın sonucunda, öğrencilerin LGS testlerini cevaplamak için izledikleri sıralamanın sözel bölüm için Türkçe, T.C. İnkılap Tarihi ve Atatürkçülük, Din Kültürü ve Ahlak Bilgisi ve Yabancı Dil; sayısal bölüm için ise Fen Bilimleri ve Matematik şeklinde ilerlediği görülmüştür. Matematik konuları içerisinde en çok kaygı uyandıran konu Dönüşüm Geometrisi ve Geometrik Cisimler iken, en az kaygı uyandıran konu Çarpanlar ve Katlar olarak belirlenmiştir. Türkçe konuları içerisinde en çok kaygı uyandıran konu Yazım Bilgisi iken, en az kaygı uyandıran konunun Sözcükte Anlam olduğu görülmüştür.
Yazar isimleri: ['Özge ÖNCÜ', 'Ayşenur TAVLICA', 'Hakan KOĞAR']
Yayın Yılı: 30 Haziran 2022
Dergi ismi: Siirt Eğitim Dergisi
Yayın sayfa url: https://dergipark.org.tr/tr/pub/sedder/issue/70547/1096722
Yayın pdf linki: https://dergipark.org.tr/tr/download/article-file/2345770
