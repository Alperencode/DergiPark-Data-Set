Makale Başlığı: Türkiye’de Yetişen İki Vincetoxicum Taksonunun Tohumlarının Antimikrobiyal, Antibiyofilm Aktiviteleri ve Sinerjik Etkilerinin Araştırılması
Özet: Amaç: Bu çalışmanın amacı bazı türleri geleneksel olarak nevroz, sıtma, skrofula, uyuz, ateş, eksternal kanserler, incinme ve yara tedavisinde kullanılan Vincetoxicum cinsine ait iki taksonun (Vincetoxicum canescens subsp. pedunculata (VC) ve Vincetoxicum fuscatum subsp. fuscatum (VF)) tohumlarının antimikrobiyal, antibiyofilm aktiviteleri ve sinerjik etkilerini incelemektir.Yöntem: Öğütülmüş tohumlardan elde edilmiş etanollü ekstrelerin antimikrobiyal etkinlikleri mikrodilüsyon yöntemiyle 5 referans bakteri suşu (Escherichia coli, Pseudomonas aeruginosa, Enterococcus faecalis, Staphylococcus aureus, Klebsiella pneumoniae) ve 2 referans maya suşuna (Candida albicans and Candida parapsilosis) karşı test edilmiştir. Ayrıca ekstrelerin P. aeruginosa’nın biyofilm oluşumunu inhibe etme ve oluşmuş biyofilm üzerine etkisi kristal viyole yöntemi ile değerlendirilmiştir. Biyofilm testleri ile minimum biyofilm inhibisyon konsantrasyonu (MBIC50) ve minimum biyofilm azaltma konsantrasyonu (MBRC50) belirlenmiştir. E.coli'ye karşı iki ekstre arasındaki sinerjik etkiyi değerlendirmek için ise mikrodilüsyon dama tahtası yöntemi kullanılmıştır.Bulgu: Ekstreler, test edilen bakteri ve mayaları 62,5–250 µg/mL minimum inhibisyon konsantrasyonları (MİK) aralığında inhibe etmiştir. VF ve VC ekstrelerinin 0,5X ve 0,25X MİK'de biyofilm oluşumunu sırasıyla %47, %39 ve %50, %34 oranında inhibe ettiği ve iki ekstrenin MBIC50 değerinin 62,5 µg/mL olduğu belirlenmiştir. Ayrıca ekstrelerin önceden oluşmuş biyofilmi 1X ve 2X MİK'de sırasıyla %54, %62 ve %56, %61 oranında inhibe ettiği ve MBRC50 değerinin 125 µg/mL olduğu belirlenmiştir. Dahası ekstrelerin E.coli'ye karşı aditif etki (FİK=0,62) gösterdikleri de tespit edilmiştir.Sonuç: Test edilen ekstreler orta ve düşük antimikrobiyal etki göstermekle birlikte hem biyofilm oluşumunu engelleme hem de oluşmuş biyofilmi ortadan kaldırmada iyi etkinliğe sahiptir.
Yazar isimleri: ['Zehra ÖKSÜZ', 'Sevda GÜZEL']
Yayın Yılı: 30 Eylül 2022
Dergi ismi: Mersin Üniversitesi Tıp Fakültesi Lokman Hekim Tıp Tarihi ve Folklorik Tıp Dergisi
Yayın sayfa url: https://dergipark.org.tr/tr/pub/mutftd/issue/72580/1131757
Yayın pdf linki: https://dergipark.org.tr/tr/download/article-file/2490651
