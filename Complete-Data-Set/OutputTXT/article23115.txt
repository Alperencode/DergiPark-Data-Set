Makale Başlığı: Rusya-Ukrayna Savaşının Algı Yönetimi ve Dijital Diplomasi Bağlamında Türkiye’ye Yansımaları
Özet: İnsanlık tarihi çeşitli savaşlar, antlaşmalar ve krizlerle doludur. Geçmişte olduğu gibi 21. yüzyılda da ülkeler savaşlarla, işgallerle karşı karşıya kalmaya devam etmektedir. Bunların son örneği ise 2014 yılından beri süregelen çatışmaların Ukrayna ve Rusya arasında bir savaşa dönüşmesidir. Böylece savaş başta uluslararası ilişkiler olmak üzere birçok alanın gündemi haline gelmiştir. Bu alanlardan biri de iletişim bilimleridir. Bu çalışmada Rusya ve Ukrayna arasında gerçekleşen savaşın sosyal medyadaki yansımaları dijital diplomasi ve algı yönetimi bağlamında ele alınmıştır. 21. yüzyılda iletişim süreçlerinin temel aktörü olan sosyal medya, algı yönetme ve propaganda faaliyetleri açısından oldukça önemli bir ortam haline gelmiştir.  Sosyal medyanın bu özelliğiyle devletler ve hükümetler için vazgeçilmez bir araç haline gelmiştir. Özellikle dijital diplomasi olarak adlandırılan diplomasinin yeni boyutunun bu bağlamda ortaya çıktığı söylenebilir. Bu çerçeveden yola çıkarak bütün ülkelerin gündemini oluşturan Rusya-Ukrayna Savaşı’nın Türkiye’ye yansımaları sosyal medya içerikleri üzerinden analiz edilmiştir. Bu içerikler Rusya ve Ukrayna’nın Türkiye’de bulunan elçilikleri vasıtasıyla yapmış oldukları Twitter paylaşımlarından oluşmaktadır. Bu paylaşımlar socialbearing.com adlı site aracılığıyla elde edilmiştir. Çalışmada nitel araştırma yöntemlerinden söylem analizi tekniği kullanılmış ve van Dijk’ ın eleştirel söylem analizi esas alınmıştır. Bu noktada sosyal medya hesaplarının takipçi sayıları ve almış oldukları etkileşim dikkate alınmıştır. Elde edilen veriler dijital diplomasi ve algı yönetimi gibi kavramlar bağlamında değerlendirilmiştir. Araştırma bulgularına göre hem algı yönetimi hem de dijital diplomasi konusunda Ukrayna’nın daha başarılı bir süreç gerçekleştirdiği sonucuna ulaşılmıştır.
Yazar isimleri: ['Atakan BATUR', 'Mustafa BOSTANCI']
Yayın Yılı: 10 Aralık 2022
Dergi ismi: İletişim ve Diplomasi
Yayın sayfa url: https://dergipark.org.tr/tr/pub/iletisimvediplomasi/issue/73775/1198050
Yayın pdf linki: https://dergipark.org.tr/tr/download/article-file/2745268
