Makale Başlığı: FİNANSAL PERFORMANS, KURUMSAL YÖNETİM VE MARKA DEĞERİ ARASINDAKİ İLİŞKİ: BORSA İSTANBUL KURUMSAL YÖNETİM ENDEKSİ KAPSAMINDAKİ BANKALAR ÜZERİNE BİR UYGULAMA
Özet: Bu çalışmanın amacı, Borsa İstanbul Kurumsal Yönetim Endeksi (XKURY) kapsamında işlem gören altı bankanın finansal performanslarının Çok Kriterli Karar Verme (ÇKKV) yöntemleri ile ölçülmesi, elde edilen finansal performans sıralama sonuçlarıyla kurumsal yönetim derecelendirme skorları ve Brand Finance tarafından hesaplanan marka değerlerinin karşılaştırılmasıdır. İlgili bankaların finansal performansları, Ocak 2016-Aralık 2020 verileri ve 10 rasyo üzerinden, Gri İlişkisel Analiz (GİA), TOPSIS, ARAS, MOORA yöntemleriyle analiz edilmiştir. Finansal performans sıralama sonuçları, Copeland yöntemiyle, yedi farklı bütünleşik sıralama sonuçlarına dönüştürülmüştür. ÇKKV yöntemleri, alternatifleri kriter değerlerine ve belirli bir kriter değerinden uzaklığa göre sıralamaya izin verdiğinden dolayı, birden fazla bütünleşik sıralama sonucu hesaplanmış ve elde edilen sonuçlar, Spearman rho analizinde kullanılmıştır. GİA, TOPSIS, ARAS, MOORA ve Copeland yöntemlerinin sıralama sonuçları, kurumsal yönetim ve marka değerleri arasındaki ilişkiler, Spearman rho analiziyle tespit edilmiştir. İlgili dönem verileri finansal performans sıralamalarında en iyi performansa sahip olan bankanın GARAN, en düşük performansa sahip bankaların ise TSKB ve SEKER oldukları tespit edilmiştir. GİA yöntemiyle elde edilen sıralama sonuçları ile kurumsal yönetim ve marka değerleri sıralamaları arasında çoğunlukla negatif yönlü ilişkiler tespit edilmiştir. MOORA yöntemi sonuçları ile kurumsal yönetim ve marka değerleri sıralamaları arasında genellikle pozitif yönlü ilişkiler bulunduğu tespit edilmiştir. Marka değerleri ile finansal performans sıralamaları arasında pozitif yönlü güçlü ilişkiler tespit edilmiştir. İlgili bütünleşik sıralama sonuçları çerçevesinde gerçekleştirilen finansal performans sıralamaları arasında, farklılıklar ve çelişkiler olduğu da tespit edilmiştir. Marka değeri ve kurumsal yönetim skorlarının bankaların finansal performansları üzerinde yıl ve veriler bağlamında ilişki dereceleri farklılaşmakla birlikte etkili olduğu belirlenmiştir.
Yazar isimleri: ['Huseyin ERGUN', 'Mustafa Çağrı SUCU', 'Cihan YARALI', 'Metin GÜLAL', 'Abdullah KILIÇARSLAN']
Yayın Yılı: 15 Temmuz 2022
Dergi ismi: Nevşehir Hacı Bektaş Veli Üniversitesi SBE Dergisi
Yayın sayfa url: https://dergipark.org.tr/tr/pub/nevsosbilen/issue/71055/1064918
Yayın pdf linki: https://dergipark.org.tr/tr/download/article-file/2220192
