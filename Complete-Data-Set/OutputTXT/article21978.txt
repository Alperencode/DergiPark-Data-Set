Makale Başlığı: ÜNİVERSİTE ÖĞRENCİLERİNİN UZAKTAN ÖĞRETİME İLİŞKİN HAZIR BULUNUŞLUK VE MEMNUNİYET DÜZEYLERİNİN İNCELENMESİ
Özet: Bu araştırmada İstanbul’daki vakıf üniversitelerinde lisans düzeyinde öğrenim gören öğrencilerin COVID-19 pandemisi sürecindeki uzaktan öğretim uygulamalarına hazır bulunuşluk düzeyleri ile süreçten duydukları genel memnuniyet düzeyleri arasındaki ilişki incelenmiştir. Araştırmanın evrenini; 2019-2020 eğitim öğretim yılında İstanbul ilinde faaliyet gösteren ve dört yıllık lisans programlarına ilk defa öğrenci alımının üzerinden 15 yıl geçen vakıf üniversitelerinin toplam 146.100 lisans öğrencisi oluşturmuştur. Araştırmanın verileri “Çevrimiçi Öğrenmeye Yönelik Hazır Bulunuşluk Ölçeği” ve “e-Öğrenme Sürecine İlişkin Memnuniyet Ölçeği” aracılığıyla elde edilmiştir.   Gönüllülük esası ile doldurulan 548 adet anket formundan, araştırmanın örneklem grubuna uygun olmadığı tespit edilen 167 anket formu hesaplama dışında tutularak, toplam 381 anket formu işleme alınmıştır. Ardından veriler, paket istatistik programları aracılığıyla; aritmetik ortalama, standart sapma, ANOVA Testi, Korelasyon Analizi ve Regresyon Analizi teknikleri kullanılarak araştırmanın amaçları doğrultusunda analiz edilmiştir. Öğrencilerin çevrim içi öğrenmeye hazır bulunuşluk düzeyleri ile uzaktan öğretime ilişkin memnuniyet düzeyleri arasında istatistiksel bakımdan anlamlı bir ilişkiye rastlanamamıştır. Bununla birlikte; ölçeklerin alt boyutları arasındaki en yüksek anlamlı ilişkinin “Bilgisayar ve İnternet Kullanımı Öz-Yeterliği”, “Öğrenen Kontrolü” ve “İletim ve Kullanışlılık” boyutları arasında olduğu görülmüştür. Elde edilen bu veriler, bilgisayar ve internet kullanımı becerisine sahip ve kendi öğrenme sürecini yönetebilen öğrencilerin, öğrenme yönetim sistemi üzerinden yürütülen uzaktan öğretim uygulamalarına ilişkin memnuniyet düzeylerinin daha yüksek olduğunu göstermiştir. Uzaktan öğretime hazır bulunuşluk ve memnuniyet düzeyi değişkenlerinin her bir alt boyutu arasında düşük-orta düzeyde ilişki bulunduğu, memnuniyet düzeyi üzerinde en etkili değişkenin ise “Bilgisayar ve İnternet Kullanımı Öz-Yeterliği” olduğu ortaya çıkmıştır. Bilgisayar ve internet kullanımına ilişkin ilgi, beceri ve geçmiş başarılı deneyimlerin, uzaktan öğretim uygulamalarına ilişkin memnuniyet düzeyini olumlu yönde etkilediği görülmüştür.
Yazar isimleri: ['Tuğba ŞİMŞEK', 'Ali İlker GÜMÜŞELİ']
Yayın Yılı: 1 Ekim 2022
Dergi ismi: Uluslararası Toplumsal Bilimler Dergisi
Yayın sayfa url: https://dergipark.org.tr/tr/pub/toplumsalbilimler/issue/72874/1181982
Yayın pdf linki: https://dergipark.org.tr/tr/download/article-file/2679012
