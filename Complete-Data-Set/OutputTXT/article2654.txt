Makale Başlığı: HUZEYFE B. YEMÂN’IN HZ. PEYGAMBERLE SIRDAŞLIĞI VE MÜNAFIKLARI BİLME MESELESİ
Özet: Huzeyfe b. Yemân (r.a.), Hz. Peygamber’in (a.s.) güzide sahabelerinden biriydi. Medine’de dünyaya gelmiştir. Künyesi Ebû Abdillâh, lakabı ise el-Yemân’dır. Hicretten önce Müslüman olan Hz. Huzeyfe, hicretten sonra Hz. Peygamber (a.s.) tarafından Ammâr b. Yâsir ile kardeş ilan edilmiş, Bedir savaşı hariç Hz. Peygamber ile birlikte tüm savaşlara iştirak etmiştir. Hz. Peygamberin yanından bir an bile ayrılmamış, ömrünü Kur’an’a, İslam’a ve Hz. Peygamber’e (a.s.) adamıştır. Hz. Peygamber’in kendisine verdiği vazifeleri yerine getirmiş, sevgisini kazanmış ve “Sâhibü’s-Sırr” unvanını almıştır. Huzeyfe b. Yemân (r.a.) Hz. Peygamber döneminde olduğu gibi özellikle Hz. Ömer ve Hz. Osman döneminde de siyasî ve askerî alanda İslam devletine büyük hizmetlerde bulunmuştur. Kur’an’ın çoğaltılıp diyar-ı İslam’a gönderilmesini teklif etmiş, Kûfe şehrinin kurulmasında önemli bir rol oynamış, vermiş olduğu fetvalarla ve rivayet etmiş olduğu hadislerle İslam kültürünün dünyaya yayılmasında önemli bir oynamıştır.Münafıklar hususunda ashabın müracaat mercii olmuş, fiten ve melâhim gibi konularda rivayet ilminin öncüsü olmuştur. Bu değerli sahabi 36 (656) yılında Hz. Osman’ın öldürülmesi ve Hz. Ali’ye biat edilmesinden kırk gün sonra Medâin’de vefat etmiştir.
Yazar isimleri: ['Muhammed AHISKALI']
Yayın Yılı: 30 Haziran 2022
Dergi ismi: Bayburt Üniversitesi İlahiyat Fakültesi Dergisi
Yayın sayfa url: https://dergipark.org.tr/tr/pub/bayburt-ilahiyat/issue/70885/1058808
Yayın pdf linki: https://dergipark.org.tr/tr/download/article-file/2195917
