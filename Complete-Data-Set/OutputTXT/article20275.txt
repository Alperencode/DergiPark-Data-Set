Makale Başlığı: İklim Değişikliği: Etkiler ve Karşılaşılan Zorluklar Kapsamında Bir Değerlendirme
Özet: İklim   değişikliğinin   çözüm   noktasında,   etkilerin   doğru   anlaşılması   ile   uyum  ve  mücadele  kapsamında  karşılaşılan  zorluklar  kilit  unsur  niteliği  taşımaktadır.   Çalışmada   bahsedilen   iki   boyut   (etkiler   ve   karşılaşılan   zorluklar)    çerçevesinde    inceleme    yapılmaktadır.    İklim    değişikliğinin    etkileri  boyutunda;  ekosistemlerin  yapılarındaki  değişiklik,  su  güvenliği  ve  gıda  üretimi,  insan  sağlığı  ve  refahı  ile  şehirler,  yerleşim  yerleri  ve  altyapı  kategorileri   bulunmaktadır.   Küresel   olarak   değerlendirme   yapıldığında   su    güvenliği    ve    gıda    üretimi    kategorisinde    karmaşık    (olumsuz    ve    olumlu)  etkilerin  olduğu  anlaşılmaktadır.  Diğer  kategorilerde  ise  genel  olarak  yüksek  düzeyde  olumsuz  bir  etkinin  olduğu  söylenebilmektedir.  Çalışmanın  ikinci  boyutu  olan  uyum  ve  mücadele  kapsamında;  hedeflerin  doğru  saptanmasına,  politikaların  ölçekler  düzeyinde  ve  kapsamlı  şekilde  belirlenmesine ve esnek planlama sistemlerine ihtiyaç duyulmaktadır. İklim değişikliğine  neden  olan  taraflar  ile  etkilenen  tarafların  her  zaman  aynı  olmaması konunun adalet boyutunu gündeme getirmektedir. Ayrıca çözüm önerilerinde, doğal kaynakların sömürülmesi üzerine kurulu ekonomik yapı yerine etiğin hâkim olması gerektiği belirtilmektedir. Buna rağmen küresel girişimlerde  adalet  ve  etik  doğrultusunda  alınan  ortak  kararlardan  ziyade  politik  ve  ekonomik  gücü  ile  baskın  durumda  olan  ülkelerin  çıkarlarına  dayalı kararların etkili olduğu görülmektedir. Küresel girişimler kapsamında belirlenen  hedeflerin  netlik  taşımaması,  politika  kapsamının  yetersizliği  ve  yürütülen  çalışmaların  tarafların  gönüllü  katkısına  dayalı  olması  diğer  zorluklar olarak karşımıza çıkmaktadır.
Yazar isimleri: ['Seda ÖZVAR']
Yayın Yılı: 22 Kasım 2022
Dergi ismi: Maliye Çalışmaları Dergisi
Yayın sayfa url: https://dergipark.org.tr/tr/pub/jpfs/issue/73500/1169899
Yayın pdf linki: https://dergipark.org.tr/tr/download/article-file/2627885
