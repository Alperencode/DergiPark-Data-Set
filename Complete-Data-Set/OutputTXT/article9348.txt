Makale Başlığı: Ortaokul 6., 7. ve 8. Sınıf Öğrencilerinin Kalıtım Konusundaki Kavram Yanılgılarının Belirlenmesi
Özet: Bu araştırmanın amacı, ortaokul öğrencilerinin kalıtımla ilgili kavram yanılgılarını çeşitli değişkenler (sınıf düzeyi, cinsiyet, anne eğitimi, baba eğitimi) açısından incelemektir. Bu çalışmada genel tarama modelinin bir alt türü olan betimsel tarama modeli kullanılmıştır. Araştırmanın çalışma grubunu 2021-2022 eğitim öğretim yılında Ankara İli Keçiören İlçesi Aşık Veysel Ortaokulunda 6, 7, 8. sınıflara devam eden 361 öğrenci oluşturmaktadır. Çalışma grubu uygun bir seçim yöntemi kullanılarak seçilmiştir.Veri toplama aracı olarak Ünlü (2015) tarafından geliştirilen çoktan seçmeli kalıtım konusu kavram yanılgısı testi kullanılmıştır. Çalışmada kullanılan kavram yanılgısı testi ile nicel veriler toplanmıştır. SPSS 21 istatistik analiz programı verileri analiz etmek için kullanılmıştır. Öğrencilerin kavram yanılgısı testine verdikleri cevapların genel dağılımını belirlemek için betimsel istatistik teknikleri kullanılmıştır. Test puanlarının merkezi eğilim (ortalama, mod ve medyan) ve merkezi dağılım (varyans, çarpıklık, standart sapma ve basıklık) değerleri rapor edilmiştir. Farklı gruplardaki öğrencilerin puan ortalamaları arasında istatistiksel olarak anlamlı düzeyde bir fark olup olmadığını tespit etmek için parametrik analiz tekniklerinden bağımsız örneklemler için t-testi ve tek yönlü varyans analizi (ANOVA) kullanılmıştır.Araştırmanın bulgularına göre öğrencilerin sınıf düzeylerine göre kavram yanılgıları farklılık göstermektedir.Araştırma sonucunda öğrencilerin kavram yanılgıları testinden aldıkları ortalama puanlar arasında 8. sınıflar lehine anlamlı bir farklılık bulunmuştur. Araştırmanın bir diğer bulgusu da öğrencilerin kalıtım algılarının cinsiyete göre farklılık göstermesidir. Verilen analizden elde edilen sonuçlar, kız öğrenciler ile erkek öğrenciler arasında kız öğrenciler lehine anlamlı bir fark olduğunu ortaya koymuştur.Annesinin eğitim düzeyi ortaokul ve üzeri olan öğrencilerin kavram yanılgılarının farklılaşmadığı sonucuna ulaşılmıştır. Ayrıca babasının eğitim düzeyi ilkokul ve altı olan ve babasının eğitim düzeyi ortaokul ve üstü olan öğrencilerin kavram yanılgılarının farklılaşmadığı sonucuna ulaşılmıştır.
Yazar isimleri: ['Fidan KARTAL', 'Ömer SAYLAR']
Yayın Yılı: 30 Haziran 2022
Dergi ismi: Journal of Individual Differences in Education
Yayın sayfa url: https://dergipark.org.tr/tr/pub/jide/issue/70766/1120311
Yayın pdf linki: https://dergipark.org.tr/tr/download/article-file/2443170
