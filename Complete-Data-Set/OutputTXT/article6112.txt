Makale Başlığı: İngiltere’deki İki Dilli Türk Ortaokul Öğrencileri ile Türkiye’deki Ortaokul Öğrencilerinin Okuma Tutumlarının ve Okur Öz Algılarının Karşılaştırılması
Özet: Bu araştırmanın amacı, İngiltere’deki iki dilli Türk ortaokul öğrencileri ile Türkiye’de öğrenim gören ortaokul öğrencilerinin okur öz algılarının ve okumaya yönelik tutumlarının çeşitli değişkenler açısından karşılaştırmalı olarak incelenmesidir. Araştırma tarama modelinde desenlenmiştir. İngiltere’den 177, Türkiye’den ise 186 ortaokul öğrencisinin katıldığı araştırmanın evreninin belirlenmesinde kolay ulaşılabilir örnekleme yöntemi tercih edilmiştir. Araştırma verileri “Okur Öz Algılama Ölçeği” ve “Garfield Görselli 1-6. Sınıflar İçin Okumaya Yönelik Tutum Ölçeği” kullanılarak toplanmıştır. Elde edilen verilerin normal dağılım göstermesi nedeniyle parametrik betimsel istatistik testlerden Anova ve Tukey testi kullanılmıştır. Araştırma sonucunda, sınıf düzeyine göre İngiltere’deki iki dilli Türk ortaokul öğrencileri ile Türkiye’deki ortaokul öğrencilerinin okur öz algılarında anlamlı farklılık bulunduğu ve genel olarak Türkiye’deki öğrencilerin okur öz algılarının daha yüksek olduğu tespit edilmiştir. Öğrencilerin okumaya yönelik tutumlarının da sınıf düzeyi açısından anlamlı düzeyde farklılaştığı ve Türkiye’deki sınıfların tamamının İngiltere’deki altıncı ve sekizinci sınıflara göre daha fazla olumlu tutuma sahip oldukları görülmüştür. Cinsiyet değişkeni açısından her iki ülkede de kız öğrencilerin okur öz algılarının erkek öğrencilerden; Türkiye’deki hem kız hem de erkek öğrencilerin İngiltere’deki kız ve erkek öğrencilerden daha yüksek okur öz algısına sahip oldukları belirlenmiştir. Benzer biçimde Türkiye’deki kız ve erkek öğrencilerin okumaya yönelik tutumlarının İngiltere’deki kız ve erkek öğrencilere göre daha yüksek olduğu sonucuna ulaşılmıştır.
Yazar isimleri: ['Celalettin ÇELEBİ', 'Tuğba PÜRSÜN', 'Süleyman ARSLANTAŞ', 'Mehmet TOYRAN']
Yayın Yılı: 29 Ağustos 2022
Dergi ismi: Gazi Üniversitesi Gazi Eğitim Fakültesi Dergisi
Yayın sayfa url: https://dergipark.org.tr/tr/pub/gefad/issue/72357/1077106
Yayın pdf linki: https://dergipark.org.tr/tr/download/article-file/2267541
