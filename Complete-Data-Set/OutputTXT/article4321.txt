Makale Başlığı: J. C. MANGAN’IN ÜÇ ÖYKÜSÜNDE TOPLUMSAL HAFIZA VE KONTRAT: “OTUZ KAVANOZ,” “CÜBBELİ ADAM” VE “GRİ CÜBBELİ KÖYLÜ”
Özet: 19. yüzyıl İrlanda edebiyatını önemli ölçüde etkileyen ve Yeats’den önce en önemli İrlandalı şair olarak kabul edilen (Sturgeon, 2010, s.76; Quin, 2008, s. 20) İrlanda milliyetçisi şair, öykücü ve düzyazı yazarı J. C. Mangan’ın öykücülüğü, Batı dünyasında ve ülkemizde, birkaç çalışmanın dışında ele alınmaz. Mangan’ın üç öyküsünde (“Otuz Kavanoz,” “Cübbeli Adam” ve “Gri Cübbeli Köylü”), kontrat, unutturulan geçmiş, bellek, otoriteye başkaldırı, zorba bir güç olarak Britanya, İrlanda pagan geçmişi gibi bazı ortak tematik ögeler göze çarpmaktadır. Bunlar daha çok öznel olanla kolektif olanın kesiştiği noktaların kurmacalaştırıldığı, çok katmanlı okumaya kendini açan öykülerdir. Bu makale, üç öyküsünde Mangan’ın İrlanda’nın tarihsel geçmişiyle bir bağ kurma, ve ben ve Öteki diyalektiği izleğinde ilerlediği hipotezini başlangıç noktası olarak alır. Makalede, bu izlekte, Mangan’ın üç öyküsünde, kontrat motifi üzerinden, hem öznel hem de toplumsal belleğin derinliklerine gömülü malzemenin, çift katmanlı bir okumaya olanak verecek şekilde nasıl kurmacalaştırıldığı tartışılır. Her üç öyküde de kontrat motifi üzerinden kahramanlar, şu anı ilgilendiren bir sorunla yüzleşebilmek için öznel ya da toplumsal bellekten gelen psişik unsurlardan destek alır. Öyküleri kontrat motifi, geçmiş ve şimdiki zaman, ben ve Öteki arasındaki ilişki/kopuş üzerine kurarak Mangan aslında ontoloji ve epistemolojik tanınırlık arasındaki akışın kilitlenmesini ifade eder. Her üç öyküdeki detaylar göz önüne alındığında, yapılan kontrat, metaforik bir çerçevede, silinen kültürel belleğin dışavurumu olarak hizmet etmektedir, diyebiliriz. Öykülerdeki çift katmanlı gönderme noktalarının okuyucudan da aktif bir katılım beklemesi, bu makalede tartışılan diğer bir detaydır.
Yazar isimleri: ['Nurten BİRLİK']
Yayın Yılı: 24 Ekim 2022
Dergi ismi: Dokuz Eylül Üniversitesi Edebiyat Fakültesi Dergisi
Yayın sayfa url: https://dergipark.org.tr/tr/pub/deuefad/issue/73145/1082322
Yayın pdf linki: https://dergipark.org.tr/tr/download/article-file/2287817
