Makale Başlığı: 8. SINIF ÖĞRENCİLERİNİN KARENİN TANIMIYLA İLİŞKİLİ ANLAYIŞLARI
Özet: Bu çalışmanın amacı, 8. sınıf öğrencilerinin karenin tanımıyla ilişkili anlayışlarını ortaya çıkarmaktır. Bu amaçla öğrencilerin karenin tanımlanmasıyla ilişkili yaklaşımları ve yaptıkları tanımların yeterli ve gerekli koşulları içerme durumları incelenmiş ve Van Hiele düşünme düzeylerine göre yorumlanmıştır. Bu çalışma, Ege Bölgesi’nde bulunan üç farklı ortaokulda gerçekleştirilmiştir. Çalışma; 55’i erkek, 36’sı kız olmak üzere 91 sekizinci sınıf öğrencisiyle gerçekleştirilmiştir. Çalışmada Ahuja’dan (1996) uyarlanan ölçme aracı kullanılmıştır. Veriler içerik analizi yöntemiyle analiz edilmiştir. Öğrencilerin karenin tanımıyla ilişkili anlayışları; karenin tanımlanmasıyla ilişkili yaklaşımları belirli temalar (örnek gösterme, şekil çizme görsel anlatımlarda bulunma, sadece matematiksel dil kullanma, özellikleri listeleme, tanım cümlesi kurma, üst sınıfla ilişkilendirme) ve yeterli ve gerekli koşulları içerme durumları başlıkları altında toplanmıştır. Bu çalışmaya katılan ortaokul öğrencilerinin çoğunun kareyi tanımlamada sorunlar yaşadıkları belirlenmiştir. Bazı öğrencilerin karenin birçok özelliğini bilmelerine rağmen beklenen düzeyde tanım yapamadıkları görülmüştür. Çoğu öğrencinin karenin belirli özelliklerinin birbirleriyle olan ilişkilerini fark edemedikleri, gerek ve yeter şartı sağlayan doğru bir tanımı ifade etmekte sıkıntı yaşadıkları belirlenmiştir. Öğrencilerin hemen hemen hepsi kareyi üst sınıfla ilişkilendirmede ve yeterli ve gerekli koşullarla tanımlamada başarılı olamamışlardır. Sonuç olarak öğrencilerin Van Hiele’in 3. düzeyinde beklenen bir tanımı oluşturamadıkları belirlenmiştir.
Yazar isimleri: ['Emine Gaye ÇONTAY', 'Asuman DUATEPE-PAKSU']
Yayın Yılı: 31 Ekim 2022
Dergi ismi: Erciyes Journal of Education
Yayın sayfa url: https://dergipark.org.tr/tr/pub/eje/issue/73254/1053357
Yayın pdf linki: https://dergipark.org.tr/tr/download/article-file/2174587
