Makale Başlığı: Pandemide öğretmen olmak: sınıf öğretmenlerinin uzaktan eğitim deneyimleri
Özet: Pandemi süreciyle birlikte eğitim-öğretim sistemimizin gündemi haline gelen uzaktan eğitimin önemi ve uygulanması tüm dünyada artarak devam etmektedir. Salgın, uzaktan eğitimin sunduğu bazı fırsatları da görme şansı vermiştir. Kısıtlamaların zorunlu olduğu benzer durumlarda, eğitim-öğretimin aksamasının önüne geçecek bir alternatif olarak görülmesi dışında önümüzdeki yıllarda yüz yüze eğitimle birlikte uygulanarak kalıcı olması beklenmektedir. Bu nedenle pandemi sürecinde uygulanan uzaktan eğitimin değerlendirilmesi, kalitesi ve verimliliğin ortaya konulması, eksikliklerin giderilmesi açısından öğretmen deneyimleri önem arz etmektedir. Buradan yola çıkarak çalışmanın amacı Covid 19 pandemisi sürecinde sınıf öğretmenlerinin uzaktan eğitim deneyimlerini ortaya koymaktır. Çalışmada nitel araştırma yöntemlerinden görüngübilim (fenomenoloji) deseni kullanılmıştır. Çalışma grubu olarak Konya ili Meram ilçesindeki bir devlet okulunda çalışan 15 sınıf öğretmeni belirlenmiştir. Katılımcıların belirlenmesinde amaçlı örnekleme yöntemlerinden ölçüt örnekleme yöntemi kullanılmıştır. Veri toplama aracı olarak araştırmacı tarafından geliştirilen yarı yapılandırılmış görüşme formu kullanılmıştır. Görüşmeler online platformda görüntülü olarak yapılmıştır. Verilerin analizinde içerik analizi kullanılmıştır. Çalışma sonuçlarına göre Sınıf öğretmenlerinin pandemi sürecinde deneyimledikleri uzaktan eğitime genel anlamda olumlu baktıkları görülmüştür. Öğretim ortamlarına yönelik olarak teknolojik fırsatlar, içeriğin zenginliği, esneklik, devamlılık, sorumluluk alma, uygulanabilirlik, veli desteği, verim ve  konfor gibi olumlu deneyimler dışında teknik sorunlar, ulaşılabilirlik, sınıf yönetimi zorluğu, akran eğitiminin eksik kalması, uygulamalı derslerin zorluğu, öğrenci sağlığını olumsuz etkilemesi, sosyalliği azaltması şeklinde problemler belirlenmiştir. Ölçme değerlendirme uygulamalarını yetersiz buldukları, daha çok bireysel değerlendirmeleri tercih ettikleri tespit edilmiştir. İletişim ve etkileşime yönelik olarak görüntülü sınıf ortamı, sosyal medya, ulaşılabilirlik olumlu deneyimler olarak yer alırken, teknik sorunlar, ortamdan kaynaklı sıkıntılar, derslere giremeyen öğrenciler iletişim ve etkileşim problemleri olarak tespit edilmiştir. Mesleki yeterliliğe yönelik sonuçlar ise teknolojiye uyum, özgüven artışı, yenilikçi bakış,  kendini başarılı bulma şeklinde belirlenmiştir.
Yazar isimleri: ['Selda UZUN', 'Abdulkadir UZUNÖZ']
Yayın Yılı: 30 Haziran 2022
Dergi ismi: Uluslararası Sosyal Bilimler Eğitimi Dergisi
Yayın sayfa url: https://dergipark.org.tr/tr/pub/issej/issue/70437/989899
Yayın pdf linki: https://dergipark.org.tr/tr/download/article-file/1952752
