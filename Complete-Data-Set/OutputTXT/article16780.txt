Makale Başlığı: Matematik Öğretmen Adaylarının Öğretmenlik Uygulaması Dersi Kapsamında Web Destekli Öğretim Uygulamalarına Yönelik Deneyimleri
Özet: COVID-19 salgın şartları nedeniyle 2020 yılı mart ayından itibaren eğitim faaliyetleri acil uzaktan eğitim olarak yürütülmüştür. Eğitim fakültelerinin son sınıfında okutulan uygulamaya dayalı öğretmenlik uygulaması derslerinin oluşan yeni şartlara göre işlenmek durumunda kalınması birçok farklı deneyimler yaşanmasına sebep olmuştur. Bu kapsamda öğretmenlik uygulaması dersine yönelik uygulamalar web destekli olarak çevrimiçi gerçekleştirilmiş ve öğretmen/öğretmen adayları için farklılaşan deneyimler yaşanmıştır. Çalışmanın amacı matematik öğretmen adaylarının öğretmenlik uygulaması dersi kapsamında web destekli öğretim uygulamalarına yönelik deneyimlerinin incelenmesidir. Nitel araştırma yöntemlerinden durum çalışması deseni tercih edilmiştir. Çalışmanın katılımcılarını 2020-2021 eğitim-öğretim yılı güz ve bahar dönemlerinde öğretmenlik uygulaması dersi kapsamında web destekli öğretim uygulamalarına katılan 7 matematik öğretmen adayı oluşturmaktadır. Veri toplama aracı olarak araştırmacılar tarafından hazırlanan 9 açık uçlu sorudan oluşan değerlendirme formu kullanılmıştır. Çalışma kapsamında formun sadece üç sorusu içerik analizine tabi tutulmuştur. Elde edilen bulgular; web destekli öğretim uygulamalarında edinilen deneyimler, yaşanan olumlu ve olumsuz durumlar ile öğretmenlik uygulaması dersinin katkıları başlıklarında incelenmiştir. Buna göre öğretmen adaylarının edindikleri deneyimler; “teknoloji kullanımı, sınıf yönetimi, mesleki gelişim ve ders içeriği hazırlama” kategorilerinde yer almıştır. Öğretmen adaylarının olumlu durumlara yönelik ifadelerinin en fazla “motivasyon” kategorisinde olmasına rağmen olumsuz ifadelerinin ise “teknolojinin sınırlılığı” kategorisinde olduğu belirlenmiştir. Öğretmen adayları öğretmenlik uygulaması dersinin katkılarına yönelik ise “mesleki gelişim, pedagojik alan bilgisine katkı ve motivasyon” kategorilerinde yer alan açıklamalarda bulunmuştur.
Yazar isimleri: ['Gülşah GEREZ CANTİMER', 'Sare ŞENGÜL']
Yayın Yılı: 30 Haziran 2022
Dergi ismi: Uluslararası İnsan Çalışmaları Dergisi
Yayın sayfa url: https://dergipark.org.tr/tr/pub/uicd/issue/70572/1093391
Yayın pdf linki: https://dergipark.org.tr/tr/download/article-file/2332509
