Makale Başlığı: Meme Kanseri Cerrahisi Geçiren Kadınlarda Psikolojik Dayanıklılık
Özet: ÖZ İnsanlar genellikle zorluklarla karşılaştıklarında uyum ve sabır benzeri davranış sergilemelerine rağmen, kanser teşhisi ile karşılaştıklarında gösterdikleri tepki ve başa çıkma mekanizmaları farklılık gösterebilir. Erken evre meme kanseri hastalarının çoğu uyumsuzluk davranışlarına veya klinik depresyona yenik düşer. Bu durumda psikolojik dayanıklılık önemlidir. Latince “resiliens” kökünden türetilmiş olup “yılmazlık, dayanıklılık, sağlamlık, dirençlilik, çabuk iyileşme gücü, zorlukların üstesinden gelebilme gücü, esneklik gibi anlamları da karşılamaktadır. En sık görülen kanser türü olan meme kanserinde karmaşık tedavi süreçlerinden geçmek zorunda olan hastalar; hastalıkla ve hastalığın getirdiği sorunlarla başedebilmek için psikolojik olarak dayanıklı olmalıdır. Hastalığın belirsizliğini ve zorlu tedavi sürecini yaşayan meme kanserinden kurtulanlar, içinde bulundukları süreci kabul ederek eskisi gibi günlük hayatlarına dönmeye çalışırken birçok engelle karşılaşmaktadır. Bu aşamada bir mücadele sürecine girmektedirler. Psikolojik dayanıklılığın gelişiminde, maruz kalınan risklerin etkisini azaltmak ve ortadan kaldırmak için koruyucu ve destekleyici faktörlerin bulunması önemlidir. Meme kanserinin evresi, tedavi süreci, ameliyat sonrası fiziksel egzersiz durumu, bireysel ve sosyal destek mekanizmaları; hastaların rehabilitasyon sürecini, bireyselleşmiş hemşirelik girişimlerini ve yaşam kalitesini iyileştiren psikolojik dayanıklılığı etkilemektedir. Meme kanserinden kurtulanların psikolojik dayanıklılığı; iç destek mekanizmaları (bireyin kişisel özellikleri, bilişsel değerlendirme vb.) ve dış destek mekanizmaları (sağlık çalışanları, aile ve sosyal çevre vb.) arasındaki etkileşimle desteklenebilir. Hastaların zorlu tedavi sürecinde fiziksel egzersiz, eğitim, danışmanlık gibi dış destek mekanizmalarıyla desteklenmeleri gerekmektedir. Anahtar Kelimeler: Psikolojik Dayanıklılık, Meme Kanseri, Cerrahi
Yazar isimleri: []
Yayın Yılı: 1 Eylül 2022
Dergi ismi: Akdeniz Tıp Dergisi
Yayın sayfa url: https://dergipark.org.tr/tr/pub/akd/issue/71300/1059556
Yayın pdf linki: https://dergipark.org.tr/tr/download/article-file/2199028
