Makale Başlığı: Lise Öğrencilerinin Dini Tutum ve Davranışlarını Etkileyen Faktörler
Özet: Ergenlik döneminin önemli bir bölümünü oluşturan lise çağı, kendine özgü sorunları ve güçlükleri olan bir evredir. Lise çağındaki gençler ergenlik döneminde aktif bir sorgulama içerisine girerken, çocukluktan bu yana dine dair öğrendiği, algıladığı pek çok şeyi de yeniden yapılandırma sürecine girerek, çevresinden bağımsız bir din anlayışı oluşturmak için çaba sarf eder. Çevreden aileden ve okuldan öğrendiği dini bilgilere karşı eleştirel bir tavır sergiler. Bu araştırmada lise öğrencilerinin dini inanç ve tutumlarının oluşmasında etkili olan faktörleri ortaya çıkarmak ve din eğitiminin bu süreçte oynadığı olumlu veya olumsuz rolleri incelemek amaçlanmıştır. Veri toplama aracı olarak anket tekniği kullanılmış ve Dini Tutum Ölçeği ile DKAB Dersi Tutum Ölçeği’nden yararlanılmıştır. Araştırmada öğrencilerin dini inanç tutum ve davranışlarını etkileyen faktörlerin cinsiyet, ailelerinin dini yaşayış ve eğitim durumları, internet ve sosyal medya aracılığıyla dini konular hakkında sorgulama yapma derecesine göre farklılaşıp farklılaşmadığı ele alınmıştır. Ayrıca öğrencilerin Din Kültürü ve Ahlak Bilgisi dersine yönelik tutumları ile dini tutumları arasındaki ilişki de bu araştırmada ele alınan diğer bir konudur. Verilerin analizinde SPSS İstatistik programı kullanılmıştır. Araştırma problemlerinin test edilebilmesi için; frekans dağılımı, basit korelasyon, ilişkisiz (bağımsız) örneklemler t-testi ve tek yönlü varyans analizi (One-Way ANOVA) kullanılmıştır. Hipotezlerin test edilmesinde anlamlılık düzeyi 0,05 olarak alınmıştır. Yapılan analizler neticesinde öğrencilerin dini tutum düzeyleri; anne-baba eğitim durumu ile dini yaşayış durumu ve internet ve sosyal medya aracılığı ile dini konular hakkında sorgulama yapma durumuna göre anlamlı farklılık göstermiştir. Sınıf düzeyi durumuna göre ise anlamlı bir farklılaşma tespit edilememiştir. Ayrıca öğrencilerinin DKAB dersine yönelik tutumları ile dini tutum düzeyleri arasında anlamlı bir farklılaşma tespit edilmiştir. Buna göre DKAB dersine karşı (olumlu) tutum arttıkça, dini tutum düzeyi de artmaktadır.
Yazar isimleri: ['Rabia GÖKMEN', 'Nurullah ALTAŞ']
Yayın Yılı: 30 Haziran 2022
Dergi ismi: Talim
Yayın sayfa url: https://dergipark.org.tr/tr/pub/talim/issue/71024/1028956
Yayın pdf linki: https://dergipark.org.tr/tr/download/article-file/2101716
