Makale Başlığı: Farklı büyüme düzenleyici kombinasyonlarda yetiştirilen Lavandula officinalis (lavanta) kalluslarının fenolik ve flavonoid miktarları ve antioksidan kapasitesi
Özet: Bu çalışmada, tıbbi ve aromatik bir bitki olan Lavandula officinalis (lavanta) kallus ekstraktlarının toplam antioksidan kapasitesinin ve fenolik ve flavonoid madde miktarlarının belirlenmesi amaçlanmıştır. Büyüme ortamında Naftalin Asetik Asit (NAA), Benzilaminopurin (BAP), Kinetin (KIN) ve 2,4-Diklorofenoksi Asetik Asit (2,4-D) bitki büyüme düzenleyicilerinin farklı konsantrasyonlardaki kombinasyonları kullanılmıştır. Farklı ortamlarda yetiştirilen bitkilerin kalluslarından elde edilen ekstraktlar için belirtilen analizler yapılmıştır. Kalluslar su ve etanol solventleri ile ekstrakte edilmiştir. Toplam fenolik miktarı analizleri Folin-Ciocalteu yöntemi kullanılarak yapılmıştır. Toplam flavonoid miktarı analizi için spektrofotometrik AlCl3 yöntemi kullanılmış ve lavanta kallus ekstraktlarının antioksidan kapasitesi 2,2′-azino-bis -3-etilbenztiazolin -6- sülfonik asidin (ABTS) radikal katyon yakalama kabiliyeti dikkate alınarak ölçülmüştür. En yüksek antioksidan kapasite (9,24 ± 0,14 mmol TEAC/g kuru kallus ağırlığı) 0,5 mg/L BAP + 0,5 mg/L 2,4-D kombinasyonunu içeren ortamda yetiştirilen bitkilerin kalluslarından elde edilmiştir; en yüksek fenolik madde miktarı (35,74± 0,48 mg GAE/g kuru kallus ağırlığı) 0,5 mg/L BAP + 0,5 mg/L NAA kombinasyonunu içeren ortamda yetiştirilen bitkilerin kalluslarından; en yüksek flavonoid madde miktarı (32,42 ± 0,46 mg QE/g kuru kallus ağırlığı) 0,5 mg/L BAP + 1 mg/L 2,4-D kombinasyonunu içeren ortamda yetiştirilen bitkilerin kalluslarından elde edilmiştir. Sonuçlar, bitki büyüme düzenleyicilerinin kombinasyonu için karşılaştırılmış ve farklı yetiştirme ortamı bileşenlerinin etkileri belirlenmiştir.
Yazar isimleri: ['Abayhan BURAN', 'Aykut TOPDEMİR']
Yayın Yılı: 15 Kasım 2022
Dergi ismi: Anatolian Journal of Botany
Yayın sayfa url: https://dergipark.org.tr/tr/pub/ajb/issue/72085/1181724
Yayın pdf linki: https://dergipark.org.tr/tr/download/article-file/2677828
