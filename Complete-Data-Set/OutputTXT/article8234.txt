Makale Başlığı: TRANSMEDYA HİKÂYE ANLATICILIĞI VE İÇERİK PAZARLAMA TEMELİNDE RED BULL TÜRKİYE “İÇİMDEKİ SES” EZHEL ÖRNEĞİ
Özet: İnternetin günlük hayatımızın bir parçası olmaya başladığı ilk dönemlerden bu yana dijital reklam yaklaşımları ve uygulamaları sürekli değişmektedir. Reklamcılık sektörü farklılaşan tüketici talep, istek ve beklentileri doğrultusunda belge ve bilgiye dayalı içerik üretimine yönelmektedir. İçerik pazarlamasının yükselişi yeni nesil tüketicilerin özellikle ücretsiz içerik talebini karşılamakta, akıllı mobil cihazlarda izlenebilir/görüntülenebilir dokulu üretimlerle sektörel gelişimi desteklemektedir. Yeni medyada içeriğe anlam ve değer katma konusunda hikâyeleştirmeye başvurulmaktadır. Hedef kitleyi aktif olarak kampanya ya da kurgu sürecine dahil etmesi bakımından transmedya hikâye anlatıcılığı oldukça etkili olabilmektedir. Bu makale transmedya hikâye anlatıcılığının farklı modelleriyle birlikte nasıl uygulandığını açıklamayı amaçlamaktadır. Yurtdışında sıklıkla rastlanan transmedya hikâye anlatıcılığıyla ilgili çalışmaların Türkiye’deki yansımasını görmek bakımından önem taşımaktadır. Bu çalışmada içerik pazarlaması ve transmedya hikâye anlatıcılığı kavramsal olarak ele alınmıştır. Türkiye’deki uygulamaların nasıl bir süreçte işlediğini ortaya çıkarmak amacıyla, transmedya hikâye anlatıcılığının kullanıldığı içerik pazarlaması örneği olarak, Red Bull Türkiye 2016 yılı kampanyası incelenmiştir. Çalışma, Munoz ve Calabuig’in (2016) “Doğu Kıyısı” ve “Batı Kıyısı” olarak adlandırdıkları transmedya hikâye anlatıcılığı modellerine dayanarak ortaya çıkmıştır. Red Bull Türkiye “İçimdeki Ses” adlı etkinliğin ünlü işbirliği ile transmedya hikâye anlatıcılığı projesine dönüştüğü görülmüştür. Red Bull Türkiye’nin web sayfası ve sosyal medya hesaplarından elde edilen bilgilerle birlikte, literatür ışığında “Doğu Kıyısı” transmedya hikâye anlatıcılığı modeline göre temellendirildiği tespit edilmiştir. Araştırma konusu olan Red Bull Türkiye ve reklam kampanyası olan “İçimdeki Ses”, Twitter, Spotify, Pinterest, YouTube ve Red Bull markasının web sitesi ile basılı materyal olarak kitap kullanmak suretiyle transmedya hikâye anlatıcılığını uyguladığı belirlenmiştir. Araştırma sonucunda edinilen bulgulara göre, Red Bull Türkiye “İçimdeki Ses” Ezhel örneğinin transmedya hikâye anlatıcılığı uygulamasındaki etkililiği tartışılmıştır.
Yazar isimleri: ['Emine Özlem ATAMAN', 'Deniz Su PİGEY']
Yayın Yılı: 27 Mayıs 2022
Dergi ismi: İnönü Üniversitesi İletişim Fakültesi Elektronik Dergisi (İNİF E-Dergi)
Yayın sayfa url: https://dergipark.org.tr/tr/pub/inifedergi/issue/70036/1076892
Yayın pdf linki: https://dergipark.org.tr/tr/download/article-file/2266667
