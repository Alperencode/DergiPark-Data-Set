Makale Başlığı: GÖÇ GİRİŞİMCİLİK VE TOPLUMSAL CİNSİYET: GAZİANTEP’TEKİ SURİYELİLERİN İŞYERİ AÇMA MOTİVASYONLARI
Özet: Göçmenlerin kendi işletmelerini açmaya yönelmeleri, farklı bağlamlarda tartışılmaktadır. Göçmenlerin işyeri açması, bazen uyumun veya sosyal ağların bir göstergesi olurken bazen hâkim ekonomik sisteme yeterince dâhil olamamalarının bir göstergesi olabilmektedir. Göçmenlerin işyeri açmalarının ekonomik, kültürel, sembolik ve sosyal sermayeleriyle yakından ilişkili olduğu tartışılmaktadır. Bu faktörlere, sosyo-ekonomik ve politik söylemin yeni gelenleri ne kadar içerdiği ve göçmen grubun büyüklüğü gibi unsurlar da eklenebilir. Bütün bunlar dikkate alındığında, çalışmada Bourdieu’nün ilişkisel perspektifi, Gaziantep’te Suriyelilerin işletme açma deneyimlerini analiz etmek için kullanılacaktır.Amaç: Gaziantep’teki Suriyelilerin, hem kendi işyerlerini açma oranlarının hem de bu oranlarda erkeklerin payının yüksek olduğu görülmektedir. Bu çalışmada, Suriyelilerin işletme açma motivasyonları, toplumsal cinsiyet faktörü dikkate alınarak tartışılmaktadır.Yöntem: Bu çalışma, 2018 yılı Kent Kültürü ve Kentlilik Bilincinin Geliştirilmesi Mali Destek Programı kapsamında Gaziantep’teki Suriyeliler Başarı Hikâyeleri çalışmasının verilerine dayanmaktadır. Makale, yarı-yapılandırılmış görüşme sorularından hareketle, Gaziantep’te işletme sahibi olan 16 Suriyeliyle (5 kadın ve 11erkek) yapılan görüşmelere odaklanmaktadır.Bulgular: Kadınların sermaye birikimlerindeki farklılık, ev ve çocuk bakımındaki geleneksel rolleri, işletme açma motivasyonlarını belirlemektedir. Erkeklerin, Suriye’de yaptıkları işleri devam ettirme isteği, ailenin geçimini sağlama yükümlülüğü ve işyerinde karşılaştıkları ayrımcılık, kendi işyerlerini açma deneyimlerini etkilemektedir. Çalışma saatlerindeki esneklik ise hem kadınlar hem de erkekler için işyeri açma deneyiminin önemli bir parçasıdır. Özgünlük: Göçmenlerin işyeri açma tartışmalarında göz ardı edilen toplumsal cinsiyet temelli faktörlerin tartışılması, çalışmayı farklı kılmaktadır.
Yazar isimleri: ['Şenay LEYLA KUZU']
Yayın Yılı: 11 Kasım 2022
Dergi ismi: İstanbul Ticaret Üniversitesi Sosyal Bilimler Dergisi
Yayın sayfa url: https://dergipark.org.tr/tr/pub/iticusbe/issue/72897/1109411
Yayın pdf linki: https://dergipark.org.tr/tr/download/article-file/2398894
