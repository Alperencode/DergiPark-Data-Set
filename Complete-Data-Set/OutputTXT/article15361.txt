Makale Başlığı: ATLAS MİTİ’NDEN TULPAR MİTİ’NE  KADINLARIN KENDİ OLMA MÜCADELESİ BAĞLAMINDA MERİDYENİN MERYEMLERİ
Özet: Sacide Fikret Çobanoğlu tarafından kaleme alınan Meridyenin Meryemleri, kadınlık ve kadınlığa dair meseleleri odağa almasıyla, Bursa’nın mistik, kültürel yaşantısını gözler önüne sermesiyle ve başkahraman Handan’ın geliştirdiği paralel evrenler teorisiyle çok boyutlu bir romandır. Bu çok boyutluluk beraberinde roman tekniklerinin de çeşitlenmesini getirmiş, ele alınan meseleler, kullanılan tekniklerle belirgin kılınmıştır. Eserin iki mitle bağıntılı olarak bölümlenmesi yine aynı doğrultudadır. Başkahraman Nimet Handan Altay ve onun çevresindeki kadınların özelinde ataerkil sistemin kıskacında debelenen kadınların omuzlarındaki yükler, Atlas ile bağdaştırılırken kendi olarak var olma savaşı veren kadınlar tulpar ile özdeşleştirilmiştir. Başkahramanın ölüm ve hayat kıyısında durup yaptığı sorgulamalar, onu bir devir daim fikrine götürmüş ve paralel evrenler teorisini geliştirmesini sağlamıştır. Bu teoriye göre Handan, insanın tekâmülü tamamlayana kadar aynı beden ve aynı bilinçle değişik formlarda (katı-sıvı-gaz) başka evrenlerde yaşamını devam ettirdiğini ileri sürer. Handan’ın paralel evrenler teorisinin altyapısını destekleyen ise Bursa’nın uhrevi havası ve sık sık dinlediği veli menkıbeleridir. Başkahramanın hayatına teklifsizce dahil olan ikiz kardeş ruhu ise geride bıraktığı bir defterde Handan’dan önce deneyimlediklerini ve bir teori olarak geliştiremese de paralel evrenlere dair aynı fikirleri kaydeder. Bu durum iki kadının ruhunun buluştuğu ortak noktaları gözler önüne serer. Nitekim iki kadın da ataerkil sistemin yaşam savaşına aynı reaksiyonu göstererek katılmıştır. Ataerkil sistemde Atlas olmak yerine tulpar gibi kanatlanan kadınların ruhunu özgür bir evrene kanatlanabileceğini vurgulayan Meridyenin Meryemleri adlı eser, yukarıdaki izlenimler doğrultusunda ele alınmıştır.
Yazar isimleri: ['Nesrin KARACA', 'Kadriye KESKİN']
Yayın Yılı: 27 Aralık 2021
Dergi ismi: Turkish Academic Studies - TURAS
Yayın sayfa url: https://dergipark.org.tr/tr/pub/turas/issue/67245/1000986
Yayın pdf linki: https://dergipark.org.tr/tr/download/article-file/1995524
