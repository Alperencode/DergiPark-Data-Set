Makale Başlığı: Hemşirelerin Diyabetes Mellitus’lu Bireylerde Ağız Sağlığı ve Bakımına İlişkin Görüş ve Uygulamaları
Özet: Bu araştırma, hemşirelerin Diyabetes Mellitus’lu bireylerde ağız sağlığı ve bakımına ilişkin görüş ve uygulamalarını belirlemek amacıyla tanımlayıcı olarak tasarlandı. Araştırmanın örneklemini, Bolu ilinde bulunan kamu hastanelerinin dâhiliye ve cerrahi polikliniklerinde, servislerinde ve yoğun bakım ünitelerinde çalışan 289 hemşire oluşturdu.  Çalışmanın verileri anket ile elde edildi. Verilerin değerlendirilmesinde sıklık ve yüzdelik dağılımları ile ki-kare testi kullanıldı. Araştırmaya katılan hemşirelerin %94,1’i Diyabetes Mellitus’lu bireylerde sıklıkla ağız sağlığı ile ilgili sorunlar gelişebileceğini belirtti. Bu sorunlar ağız kokusu (%79,6), enfeksiyon ve yara iyileşmesinde gecikme (%65,7), diş çürümeleri (%60,9) ve tat kaybı (%41,2) olarak sıralandı. Hemşirelerin %81,7’si Diyabetes Mellitus’lu bireylerde ağız hijyeni sağlanarak ağız sağlığı ile ilgili sorunların önlenebileceğini düşünmektedir. Diyabetes Mellitus’lu bireylerin ağız sağlığını değerlendiren hemşirelerin %72,3’ü ağız içine bakarak, %17,0’si ise ışık kaynağı kullanarak değerlendirme yaptıklarını belirtti. Hemşirelerin eğitim düzeyi, çalışma yılı ve çalıştıkları birim ile Diyabetes Mellitus’lu bireylerin ağız sağlığına ilişkin uygulamaları arasında istatistiksel olarak anlamlı farklılık olduğu belirlendi (p<0,05). Sonuç olarak, hemşirelerin Diyabetes Mellitus’lu bireylerde ağız sağlığı ile ilgili sorunlar gelişebileceğini bildikleri ancak ağız sağlığına yönelik uygulamalarında eksiklikler olduğu belirlendi. Hemşirelerin diyabet ve ağız sağlığı ile ilgili sorunlar hakkında farkındalıkları arttırılarak Diyabetes Mellitus’lu bireylerin sağlığını koruma ve geliştirmeye yönelik girişimlerde bulunmaları desteklenmelidir.
Yazar isimleri: ['Arzu AKMAN YILMAZ']
Yayın Yılı: 29 Haziran 2022
Dergi ismi: Abant Sağlık Bilimleri ve Teknolojileri Dergisi
Yayın sayfa url: https://dergipark.org.tr/tr/pub/sabited/issue/70710/1136677
Yayın pdf linki: https://dergipark.org.tr/tr/download/article-file/2510744
