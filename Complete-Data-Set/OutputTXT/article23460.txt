Makale Başlığı: Covid-19 Pandemisi Sonrasında Maliye Politikaları Uygulamaları: Türkiye Özelinde Bir Değerlendirme
Özet: Aralık 2019’da Çin’den Dünya’ya yayılan Koronavirüs kaynaklı salgın, küresel düzeyde yeni bir ekonomik kriz meydana getirmiştir. Yaşanan bu kriz literatürde Covid-19 Krizi/Resesyonu (the COVID-19 recession) olarak isimlendirilmektedir. Hemen hemen bütün dünya ekonomilerini hem arz hem de talep yönünden, ani bir şekilde etkileyen bu salgın neticesinde toplumsal ve ekonomik sıkıntılar baş göstermiştir. Covid-19 Krizi; 2008 Küresel Finans Krizi’nin olumsuz etkilerinin devam ettiği, ülkelerin yüksek miktarda bütçe açığı verdiği ve kamu borçlarının arttığı bir dönemde ortaya çıkmıştır. Covid-19 Krizi ile beraber anında uygulamaya konulan maliye politikaları ile sağlık alanındaki kamu harcamaları ve krizden etkilenen gruplara yönelik transfer harcamaları artmış, ekonomileri canlandırmak için vergi indirimleri, vergi istisna/muafiyetleri, vergi teşvikleri uygulanmıştır. Bunun yanında birçok ülke özel sektöre yönelik devlet garantileri uygulamıştır.İlgili maliye politikalarının bileşiminin incelenmesi, klasik ve modern uygulamalarının ortaya konulması, uygulama araçlarının detaylandırılması, yeni trendlerin ortaya konulması ilerleyen yıllardaki birçok çalışmanın temelini oluşturacaktır. Maliye politikalarıyla ilgili tarihsel tecrübe ilerleyen dönemlere de ışık tutacaktır. Bu çalışmada çeşitli ulusal ve uluslararası kuruluşlar, dergiler, gazeteler incelenerek nitel veri analizlerinden doküman taraması (belge taraması) yapılmıştır. Maliye politikalarının özellikle Türkiye örneğinde genel çerçevesinin ortaya konulması amaçlanmıştır. İncelemeler sonucunda gelişmiş ülkelerin uyguladığı para ve maliye politikası tedbirlerinin, diğer ülkelere göre daha büyük tutarlarda ve kapsamlı olduğu görülmüştür. Dünya’da ve Türkiye’de maliye politikalarının Covid-19 Krizinde kısa sürede uygulama alanı bulmuş ve ekonominin arz yönünün canlandırmaya ve talep yönünü desteklemeye yönelik olduğu görülmüştür. Uygulanan politikalar neticesinde ülkeler bütçe açıkları vermiş ve kamu borçları artmıştır.Türkiye’de uygulanan politikalar ilk olarak genişletici özellikte daha sonra da daraltıcı özellikte olduğu görülmüştür. Türkiye’deki mali alanın kriz öncesindeki uygulamalar neticesinde dar olması, özellikle sosyal transfer niteliğindeki gelir desteklerinin uygulanmasını sınırlandırmıştır. Bunun yanında para ve kredi politikalarının daha fazla olduğu görülmektedir. Uygulanan politikaların bütçe üzerinde yük oluşturması neticesinde farklı türden kamu politikaları uygulanmıştır.
Yazar isimleri: ['Şükrü Çağrı ÇELİK']
Yayın Yılı: 30 Haziran 2022
Dergi ismi: Maruf İktisat İslâm İktisadı Araştırmaları Dergisi
Yayın sayfa url: https://dergipark.org.tr/tr/pub/marufiktisat/issue/70906/1113884
Yayın pdf linki: https://dergipark.org.tr/tr/download/article-file/2416468
