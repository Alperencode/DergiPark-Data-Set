Makale Başlığı: Acil Serviste Acil Hemodiyaliz Endikasyonu Konulan Hastaların Retrospektif Analizi
Özet: Amaç: Acil hemodiyaliz hayat kurtarıcı bir tedavidir. Literatürde kronik böbrek yetmezliği ya da akut böbrek yetmezliği nedeniyle acil servise başvuran ve sonrasında acil hemodiyaliz ihtiyacı ile hemodiyalize alınan hastalarla ilgili tanımlayıcı çalışma sınırlı sayıdadır. Bu çalışmada Marmara Üniversitesi Tıp Fakültesi Acil Tıp Kliniğine çeşitli şikâyetlerle başvuran ve yapılan tetkikleri neticesinde acil diyaliz endikasyonu konulan hastaların demografik özellikleri, klinik ve laboratuvar bulgularının belirlenmesi amaçlandı.Gereç ve Yöntemler: Bu çalışmaya hastanemiz acil servisine başvuran, acil tıp hekimi değerlendirmesinin ardından konsültasyon sonrası hemodiyalize alınan hastalar dahil edildi. Hastaların demografik, klinik ve laboratuvar verileri, diyaliz endikasyonları ve sonraki süreçleri retrospektif olarak toplandı. Veriler SPSS 22.0 programı ile analiz edildi.Bulgular: Çalışmamıza toplam 380 hasta alınmıştır. Hastaların %56,6’sı erkek olup yaş ortalamaları 63,3±17,3’dir. Hastaların %71,7’sinin bilinen kronik böbrek yetmezliği olup %67’si rutin hemodiyaliz programına girmektedir. En sık başvuru şikayeti nefes darlığıdır. Hastaların %75’i ilk 12 saat içinde hemodiyalize alınmıştır. %54,2 hastaya acil kateter takılması gerekmiştir. Hastaların büyük çoğunluğuna servis ya da yoğun bakım yatışı gerekmiş olup 3 hasta exitus olmuştur.Sonuç: Acil hemodiyalize alınması gereken hastaların çoğunluğuna yatış gerekmekte olup bu hastalar kritik hasta grubunu oluşturmaktadır. Bu hastaların daha iyi tanınması ve acil servis süreci öncesi hastalıklarının kontrol altına alınması için daha geniş tanımlayıcı çalışmalara ihtiyaç vardır.
Yazar isimleri: ['Çiğdem ÖZPOLAT', 'Erhan ALTUNBAŞ']
Yayın Yılı: 30 Eylül 2022
Dergi ismi: Anatolian Journal of Emergency Medicine
Yayın sayfa url: https://dergipark.org.tr/tr/pub/anatolianjem/issue/72931/1147015
Yayın pdf linki: https://dergipark.org.tr/tr/download/article-file/2551371
