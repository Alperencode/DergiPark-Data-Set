Makale Başlığı: Somatik Yakınmaları Olan Doğu Türkistanlı Uluslararası Öğrencilerin Duygusal Deneyimlerinin Yorumlayıcı Fenomenolojik Analiz ile İncelenmesi
Özet: Kültürel ya da coğrafi geçiş sürecindeki insanlar, somatizasyon için daha büyük bir risk altındadır. Uluslararası öğrenciler de yaşadıkları değişim süreciyle bu geçişten etkilenen gruplar içerisindedir. Ülkemizde ve yurt dışında yapılan araştırmalar, çoğunlukla bu öğrencilerin psikolojik ve sosyokültürel uyumlarını incelemeye yönelmiştir. Konuyla ilgili nitel çalışmalar ise oldukça sınırlıdır. Bu nitel çalışmanın amacı, uluslararası öğrenci statüsü ile ülkemizde eğitim gören 19-25 yaş aralığında somatik yakınmalara sahip Doğu Türkistanlı öğrencilerin duygusal deneyimlerinin anlaşılmasıdır. Yorumlayıcı Fenomenolojik Analiz (YFA), homojen bir grup içerisinde katılımcıların öznel deneyimlerini keşfederek bu deneyimleri nasıl anlamlandırdıklarını derinlemesine araştıran bir yöntemdir. Bu sebeple YFA bu araştırmanın yöntemi olarak seçilmiştir. Yedi öğrenci ile toplam 14 yarı yapılandırılmış görüşme yapılmıştır. Analiz sonuçlarına göre, dört ana tema ve bu temalarla bağlantılı alt temalar ortaya çıkmıştır. Bu temalar; “Olumsuz duyguların yansıması olarak ağrılar’’, “Farklılık hissi ve hata yapma kaygısı ile içe çekilme’’, “Sorumluluk duygusunun getirdiği yükler’’ ve “Hedeflere ulaşılamadığında hissedilen baskı ve kendini suçlama’’ olarak adlandırılmıştır. Ortaya çıkan temalar literatür eşliğinde tartışılmış ve somatik yakınmaların klinik etkileri açısından değerlendirilmiştir.
Yazar isimleri: ['Betül İLTER', 'Sevda SARI DEMİR']
Yayın Yılı: 28 Ekim 2022
Dergi ismi: AYNA Klinik Psikoloji Dergisi
Yayın sayfa url: https://dergipark.org.tr/tr/pub/ayna/issue/73237/1105944
Yayın pdf linki: https://dergipark.org.tr/tr/download/article-file/2384311
