Makale Başlığı: Deneysel Akut Pankreatit Oluşturulan Ratlarda Lipit Profil Üzerine Timokinonun Etkileri
Özet: Çalışmada serulein ile akut pankreatit oluşturulan ratlarda timokinonun lipit profil üzerine olası etkilerinin belirlenmesi amaçlanmıştır. Çalışma süresi olan 9 gün boyunca kontrol grubuna (K) herhangi bir uygulama yapılmadı. Timokinon grubundaki (TQ) hayvanlara 9 gün süre ile günde 20 mg/kg timokinon intraperitoneal olarak verilirken, akut pankreatit grubundaki (AP) hayvanlarda araştırmanın 7. gününde 50 μg/kg ve 2 saat sonra 25 μg/kg seruleinin intraperitoneal olarak uygulanmasıyla akut pankreatit oluşturuldu. Akut pankreatit+timokinon grubunda ise (AP+TQ) günde 20 mg/kg olmak üzere 9 gün süre ile intraperitoneal olarak timokinon verilen hayvanlarda araştırmanın 7. gününde timokinon uygulamasından 2 saat sonra 50 μg/kg ve bundan 2 saat sonra 25 μg/kg seruleinin intraperitoneal olarak uygulanmasıyla akut pankreatit oluşturuldu. Bütün hayvanlardan alınan kan örneklerinde Lipaz, Amilaz, Trigliserit, Total Kolesterol, Düşük dansiteli lipoprotein (LDL-kolesterol) ve Yüksek dansiteli lipoprotein (HDL-kolesterol) düzeyleri belirlendi. Deneysel akut pankreatit oluşturulan ratlarda amilaz ve lipaz düzeyleri kontrol grubuna göre anlamlı olarak yüksek olduğu belirlendi (p<0.05). Akut pankreatit oluşturulan grupta yüksek olan bu enzim düzeylerinin timokinon uygulanan akut pankreatitli ratlarda önemli oranda baskılandığı belirlendi (p<0.05). Çalışmada serulein ile oluşturulan deneysel akut pankreatite bağlı olarak plazma trigliserit ve total kolesterol düzeylerinin kontrol grubuna göre önemli oranda yüksek olduğu belirlendi (p<0.05). Akut pankreatitli ratlarda LDL-kolesterol düzeyi kontrol grubuna göre anlamlı oranda yüksek bulunurken (p<0.05), HDL-kolesterol düzeyi ise anlamlı oranda düşüktü (p<0.05). Timokinon uygulanan akut pankreatitli ratların total kolesterol ve LDL-kolesterol düzeylerinin akut pankreatitli gruba göre anlamlı oranda düşük olduğu belirlendi (p<0.05). Sonuç olarak, plazma lipit parametreleri ve bazı enzim düzeylerindeki farklılıklar dikkate alındığında timokinonun akut pankreatit üzerine olumlu etkileri olduğu kanaatine varıldı.
Yazar isimleri: ['Deniz ULUIŞIK', 'Ercan KESKİN']
Yayın Yılı: 15 Mayıs 2022
Dergi ismi: Harran Üniversitesi Veteriner Fakültesi Dergisi
Yayın sayfa url: https://dergipark.org.tr/tr/pub/huvfd/issue/69895/1066860
Yayın pdf linki: https://dergipark.org.tr/tr/download/article-file/2227494
