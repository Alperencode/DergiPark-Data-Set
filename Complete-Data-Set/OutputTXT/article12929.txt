Makale Başlığı: Nadir bir üst gastrointestinal kanama nedeni; özofagusta dev lezyon!
Özet: Gastrointestinal kanamanın nadir nedenleri arasında yer alan ve benign özofagus tümörleri arasında bulunan fibrovasküler polipler çoğunlukla proksimal özofagustan köken alır. Yutma ve nefes almada zorluk, yutma sırasında hissedilen kitle hissi ve ağrı, bulantı hissi, kilo kaybı, inatçı öksürük ve kanama gibi şikâyetlere neden olan kitlelerdir. Tedavi endoskopik rezeksiyon veya özofajektomidir. 60 yaşında erkek hasta melena şikâyeti ile başvurdu. Endoskopide ön kesici dişlerden itibaren 17. cm'den başlayarak kardiaya uzanan ve lümeni daraltan 15 cm uzunluğunda pedinküle polip görüldü. Endoskopik ultrasonografi ve bilgisayarlı tomografi incelemelerinin ardından lezyon, cerrahi ligasyon ve endoskopik knife ile çoklu kesi yapılarak rezeke edildi. Lezyon büyük olduğu için özofagus lümeninden çıkarılamadı, kardiadan 3-4 cm'lik bir kesi yapıldı. Polip endoskop eşliğinde klemp ile kesi alanından çıkarıldı. Daha sonra mide onarıldı ve hemostazın ardından operasyon sonlandırıldı. Herhangi bir komplikasyon olmadı. Dev poliplerde endoskopik rezeksiyon, hastayı majör cerrahi ve operatif risklerden korur. Uygun hastalarda endoskopik rezeksiyon düşünülmelidir.
Yazar isimleri: ['Mehmet İBİŞ', 'Mustafa ERGİN', 'Ali ÇELİK']
Yayın Yılı: 1 Ekim 2022
Dergi ismi: Pamukkale Tıp Dergisi
Yayın sayfa url: https://dergipark.org.tr/tr/pub/patd/issue/68710/1037286
Yayın pdf linki: https://dergipark.org.tr/tr/download/article-file/2134889
