Makale Başlığı: Havacılık İşletmeciliğinde Covid 19 Etkisi: Finansal Kiralamalar ve İşletme Karlılığı Bakımından Türk Hava Yolları A.O. İle Lufthansa Şirketlerinin Analizi
Özet: Havacılık işletmeciliği, bireylerin ve bireylere ait eşyaların, yüklerin bir yerden başka bir yere havayolu ile ulaşımına imkân sağlayan ve 1933 yılında Türk Hava Yolları Anonim Ortaklığının kurulumu ile ilk sivil havacılık girişiminden günümüze kadar sürekli büyüme eğilimi gösteren bir sektör olarak karşımıza çıkmaktadır. Ülkemizin konumu gereği stratejik bir bağlantı noktasında bulunması da ülkemizde sektöre olan talebi hızla artırarak, ülkemizi uluslararası havayolu taşımacılığında önemli bir pozisyona taşımıştır. Bireylere hızlı, emniyetli ve konforlu ulaşım imkânı sağlayan havayolu taşımacılığına olan talep artışı, rekabeti de hızlandırmıştır. Bu rekabet sürecinde havayolu taşımacılığında, işletmelerin kuruluş aşamasında veya ilerleyen süreçte filo yenileme/genişletme aşamasında uçak alımları, uçakların yüksek fiyatları dolayısıyla önemli bir maliyet kalemi oluşturmaktadır. Bu noktada havayolu taşımacılığında işletmelerin finansal kiralama yoluyla, belirli bir vade boyunca kira ödemeleri karşılığında uçak satın almaları, işletmelerin sıklıkla kullandıkları bir finansal araç olarak karşımıza çıkmaktadır. Bu bağlamda çalışmada Türkiye’de BİST’te işlem gören ve havayolu taşımacılığı hizmeti sağlayan, aynı zamanda hava taşımacılığı derecelendirme kuruluşu olan Skytrax’ın 2021 yılı yolcu değerlendirme sonuçlarına göre, Avrupa’nın en iyi hava yolları sıralamasında birlikte yer alan Türk Hava Yolları A.O. (THY) ile Lufthansa işletmeleri açısından, Covid 19’un TFRS 16 kapsamında finansal kiralama işlemlerine ve işletmelerin karlılığına olan etkisinin analiz edilmesi amaçlanmıştır.
Yazar isimleri: ['Feden KOÇ']
Yayın Yılı: 30 Kasım 2022
Dergi ismi: Ordu Üniversitesi Sosyal Bilimler Enstitüsü Sosyal Bilimler Araştırmaları Dergisi
Yayın sayfa url: https://dergipark.org.tr/tr/pub/odusobiad/issue/73138/1087930
Yayın pdf linki: https://dergipark.org.tr/tr/download/article-file/2310014
