Makale Başlığı: Deneysel Diyabet Modeli Oluşturulan Ratlarda Gebelik Süresince Hipokampusta Piramidal Nöron Sayısındaki Değişimin Stereolojik Olarak İncelenmesi
Özet: Amaç: Diyabetes mellitus, dünya çapında hızla artan insülin eksikliği ya da insülin direnci sebebiyle oluşan karbonhidrat, lipid ve protein metabolizması bozukluğu ile belirgin yüksek mortalite ve morbiditeye sahip endokrin ve metabolik bir hastalıktır. Hipokampustaki nöronal sistem üzerinde de etkileri olduğu çalışmalarda gösterilmiştir. Çalışmamızın amacı deneysel diyabet oluşturulan ve normal sıçanlarda, gebelik döneminin her trimesterinde hipokampustaki piramidal nöron sayısına etkilerini stereolojik yöntemlerle değerlendirmektir. Materyal ve Metot: Çalışma için sıçanlar rastgele olmak üzere iki gruba ayrıldı. Kontrol grubu(n:18), Diyabetes Mellitus grubu(n:18); Streptozotosin (STZ) ile deneysel diyabet oluşturulan Diyabetes mellitus grubuna tek doz 45mg/kg Streptozotosin intraperitoneal(i.p) olarak uygulandı. Kontrol grubuna herhangibir işlem uygulanmadı. Uygulamadan 72 saat sonra her iki gruptaki sıçanların açlık kan şekerleri ölçüldü. Diyabet grubunda açlık kan şekeri değeri 200 mg/dl üzerinde olanlar diyabet olarak kabul edildi. Vaginal smear ve vaginal plak izlemi yapılarak gebelik tespiti yapıldı. Gebelik trimester dönemleri olan 7, 14 ve 21. günlerde anestezi altında sıçanlardan beyin dokuları çıkarılarak rutin ışık mikroskobik histolojik takip yapıldı. Her iki grup için sayısal yoğunluk hesaplaması amacıyla fiziksel disektör kesitleri 5 μm kalınlığında her altıncı kesit olmak üzere toplam beş kesit alındı. Kesitler Hematoksilen&Eozin ile boyandı. Işık mikroskobunda incelenerek, fotoğraflandı. Stereolojik incelemede tarafsız sayım çerçevesiyle nöron sayımı yapıldı. İstatistiksel analizde Mann-Whitney U testi kullanıldı.Bulgular: Stereolojik hesaplamalar sonucunda diyabet ve kontrol grupları arasındaki hipokampal nöron sayısında istatistiksel açıdan anlamlı fark bulundu(p<0.05). Ancak trimesterler arasında gruplarda herhangi bir istatistiksel fark bulunmadı.Sonuç: Diyabetin vücutta birçok zararlı etkisi olduğu bilinmekte olup çalışmamızda gebe sıçanlarda hipokampal nöron sayısında anlamlı azalmaya neden olduğu tespit edildi.
Yazar isimleri: ['Azize YILDIZ', 'Murat Çetin RAGBETLİ', 'Neşe ÇÖLÇİMEN']
Yayın Yılı: 31 Ağustos 2022
Dergi ismi: Van Sağlık Bilimleri Dergisi
Yayın sayfa url: https://dergipark.org.tr/tr/pub/vansaglik/issue/72402/1012527
Yayın pdf linki: https://dergipark.org.tr/tr/download/article-file/2037562
