Makale Başlığı: AKSARAY İLİNDE MESLEK EDİNDİRME KURSUNA DEVAM EDEN KADINLARDA DEPRESİF BELİRTİ GÖRÜLME SIKLIĞI VE ÇEŞİTLİ FAKTÖRLERLE İLİŞKİSİ
Özet: Kadınlarda depresif belirti görülme sıklığını etkileyen faktörlerin belirlenmesi ruh sağlığı hizmetlerinin planlanması ve sunulması açısından önemlidir. Tanımlayıcı ve kesitsel tipteki bu çalışmanın araştırma grubunu Aksaray ili meslek edindirme kursuna devam eden 585 kadın kursiyer oluşturmaktadır. Kursiyerlere 2017 yılı Mayıs ve Haziran aylarında sosyodemografik bilgileri ve ruhsal durumla ilgili sorular ile Genel Sağlık Anketi 12’lik formu ve Beck Depresyon Ölçeği uygulanmıştır. İstatistiksel analizlerde sayı, yüzde dağılımı, Ki kare testi, gerekli durumlarda ise Fisher kesin ki kare, Mantel Haenszel ki kare testi ve Yates düzeltmesi ve logistik regresyon analizi kullanılmıştır. Depresif belirti gösteren kadınların sıklığı %15,6’dır. Eşin öğrenim durumu, çocuk durumu, ailenin aylık gelir durumu, gelir düzeyi değerlendirmeleri, gelir-gider yeterliliği, antidepresan ilaç kullanımı, sigara kullanımı, maddi sıkıntı, çocuklar ile ilgili sorunlar ile ruhsal sağlık durumu ve depresyon belirti görülme durumu arasında anlamlı ilişki vardır. Kadınlarda depresif belirti görülme durumu aylık gelirini yeterli bulmayanlarda, antidepresan kullanmış veya kullananlarda, çocuklarıyla ilgili sorun yaşayanlarda daha fazla bulundu. Kadınlar arasında geçmişte ve çalışmanın yapıldığı esnada antidepresan ilaç kullananlar %23,9’dur. Yaşa göre ve ruhsal hastalık tanısı alma durumuna göre antidepresan ilaç kullanımı arasında anlamlı ilişki saptandı. Antidepresan ilaç kullananların %11,4’ ü ruhsal hastalık tanısı almamıştı. Kadınların gelir düzeylerinin arttırılması ve aile içi özellikle çocuklarla yaşanan sorunların düzeltilmesi konusu ile ilgili farkındalık çalışmaları yapılması, kadınların emeğinin değer görmesi ve sabit gelir elde etmeleri, sosyal güvenliklerinin sağlanması depresif belirtilerin önlenmesi açısından koruyucu olabilir. Ruh sağlığını korumak ve uygunsuz antidepresan kullanımının önlenmesi oluşabilecek hastalıkların topluma getirdiği yükü önlemede etkili olacaktır.
Yazar isimleri: ['Arzu ÇELİK', 'Dilek ENER', 'Fevziye ÇETİNKAYA']
Yayın Yılı: 20 Ekim 2022
Dergi ismi: ESTÜDAM Halk Sağlığı Dergisi
Yayın sayfa url: https://dergipark.org.tr/tr/pub/estudamhsd/issue/73011/1100784
Yayın pdf linki: https://dergipark.org.tr/tr/download/article-file/2363300
