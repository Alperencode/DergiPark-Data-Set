Makale Başlığı: Üniversite Kütüphanelerinin YouTube Videolarının Tanıtım ve Pazarlama Yönünden Analizi
Özet: Bu çalışma ile Türkiye’deki üniversite kütüphanelerine ait YouTube videolarının kütüphanenin tanıtım-pazarlamasındaki etkinliğinin değerlendirmesi amaçlanmıştır. Üniversitelerin ve kütüphanelerinin YouTube kanallarında tespit edilen videolar listelenerek, amaçlarına ve tanıtım-pazarlama bakış açılarına göre gruplandırılmıştır. Ardından bulgular Microsoft Excel üzerinde şekil ve tablolara dönüştürülerek analiz edilmiştir. Araştırmada incelenen 207 üniversite kütüphanesinden sadece 120’sine ait 936 YouTube videosu olduğu ortaya çıkmıştır. Videoların hazırlanma amaçlarına göre bakıldığında; 353 eğitim, 333 etkinlik, 128 genel kütüphane tanıtımı, 34 eğlence, 32 hizmet veya koleksiyon tanıtımı, 30 oryantasyon ve 26 haber videosunun olduğu tespit edilmiştir. Tanıtım ve pazarlama bakış açısından bakıldığında; 192 videonun başlığında kütüphane adının geçmekte olduğu, 744 videoda üniversite ya da kütüphane logosunun bulunduğu, 205’inde kütüphanecinin rol aldığı, 437 videonun müzik / cıngıla sahip olduğu, 197’sinde seslendirme yapıldığı ve 49 videonun özel senaryosunun bulunduğu belirlenmiştir. Yayınlanma yıllarına göre yapılan analizde üniversite kütüphanelerinin YouTube üzerinde bulunan video sayılarının her geçen gün arttığı ortaya çıkmıştır. Ancak videoların içerikleri ve özellikleri incelendiğinde tanıtım ve pazarlama anlayışı ile bir strateji ve plan dâhilinde oluşturulmasına ihtiyaç olduğu söylenebilir. Tanıtım ve pazarlama bakış açısıyla YouTube videolarının değerlendirilmesine yönelik bu tür bir çalışmanın daha önce yapılmamış olması çalışmaya özgünlük kazandırmaktadır.
Yazar isimleri: ['Canan ERGÜN']
Yayın Yılı: 30 Haziran 2022
Dergi ismi: Bilgi Ve Belge Araştırmaları
Yayın sayfa url: https://dergipark.org.tr/tr/pub/bel/issue/71189/1115631
Yayın pdf linki: https://dergipark.org.tr/tr/download/article-file/2423661
