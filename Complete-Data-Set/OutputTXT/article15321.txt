Makale Başlığı: Evli Kadın Turist Rehberlerinin İş-Aile Yaşamı Çatışması: Ankara Turist Rehberleri Odası Örneği
Özet: Alt düzeydeki pozisyonlarda istihdam edilmeleri, girişimcilikteki varlıklarının yetersizliği, üst pozisyonlarda yetersiz temsil, eşdeğer işlerde erkeklerden daha az ücret almaları turizm sektöründeki kadınların yaşadıkları başlıca sorunlar olarak karşımıza çıkmaktadır. Çalışmamızda bu sorunların toplumsal cinsiyet eşitsizliğinden kaynaklandığı temelinde argümanımız oluşturulmuştur. Zira profesyonel turist rehberliği, yasayla tanımlanmış bir meslektir ve bu bağlamda turizmdeki konaklama ve yiyecek-içecek hizmet alanlarında çalışanlardan daha adil şartlarda çalışma imkânına sahip oldukları düşünülebilir. Ancak bu düşüncenin aksi yönündeki bir varsayımla yani, turizmdeki diğer hizmet alanlarında kadınların yaşadığı sorunların benzerlerini kadın turist rehberlerinin de yaşadığı varsayımından hareketle eşitliğe dayanmayan kadın-erkek toplumsal cinsiyet rollerinin kadınların turist rehberliği mesleğini icra edebilmesini zorlaştırdığı argümanıyla evli kadın turist rehberlerinin meslek ve aile yaşam ilişkisi analiz edilmektedir. Çalışmamızda bu bağlamda kadın turist rehberlerinin meslek ve aile yaşamı ilişkisi ele alınarak Ankara Turist Rehberleri Odası (ANRO)’na kayıtlı evli kadın turist rehberlerinin meslek ve aile yaşamı ilişkisi araştırılmıştır. ANRO’ya kayıtlı 303 kadın turist rehberi çalışmamızın evrenini, bu sayı içindeki 85 evli kadın turist rehberi ise örneklemimizi oluşturmaktadır. Anket sonuçlarında evli kadın turist rehberlerinin meslek ve aile yaşamı ilişkisi çatışması yaşadığına, aile ve meslek ilişkisine yönelik olumsuz tutum ve algılara sahip olduklarına yönelik çalışmamızın argümanını destekleyen veriler elde edilmiştir.
Yazar isimleri: ['Emine BALCI']
Yayın Yılı: 16 Haziran 2022
Dergi ismi: Turizm Akademik Dergisi
Yayın sayfa url: https://dergipark.org.tr/tr/pub/touraj/issue/70329/1009441
Yayın pdf linki: https://dergipark.org.tr/tr/download/article-file/2026036
