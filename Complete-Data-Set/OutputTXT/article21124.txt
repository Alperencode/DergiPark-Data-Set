Makale Başlığı: İZMİR’DEKİ İSTANBULLU YAŞAM TARZI GÖÇMENLERİNİN “İZMİR İMAJI”
Özet: İzmir son yıllarda, özellikle İstanbul olmak üzere, büyük kentlerden ekonomik temelli olmayan, yaşam tarzı göçü olarak adlandırabileceğimiz bir göç akışının hedefidir. Eğitim ve gelir düzeyi ülke ortalamasının üzerinde kentli bir nüfus kitlesi, diğer büyük kentlerden İzmir’e doğru hareket etmektedir. Bu makale, göç sürecinde yerlerin imajının önemini göz önüne alarak, İstanbul’dan İzmir’e yerleşen yaşam tarzı göçmenlerinin İzmir’e atfettikleri anlamlara odaklanmakta ve yeni bir yaşam yeri olarak İzmir’in nasıl temsil edildiğini ortaya koymayı amaçlamaktadır. Bu doğrultuda, İstanbul’dan İzmir’e göç etmiş, kartopu ve amaçlı örnekleme yöntemiyle seçilmiş 196 kişiye çağrışım burcu anlam ölçeği uygulanmıştır. Bulgular, İstanbullu yaşam tarzı göçmenlerinin zihninde İzmir’in ağırlıklı olarak “alternatif yaşam tarzı” (hem kıyı ve rekreasyonel olanaklar hem de sosyo-politik ve özgün kültürel değerler bağlamında) ve “yüksek yaşam kalitesi” sunan bir kent olarak yer ettiğini göstermiştir. İzmir, denizi, ılıman iklimi ve sayfiye ilçeleriyle sürekli olarak tatildeymiş hissi; özgün yeme-içme kültürü, özgürlük, samimi insan ilişkileri, özgürlükçü ve modern bir yaşam biçimi gibi özellikleriyle algılanmakta, aynı zamanda sağladığı sükünet, rahatlık, ulaşım kolaylığı ile de daha yaşanabilir bir yer olarak görülmektedir. Olumsuz çağırışımların payı oldukça azdır. Cinsiyet, İzmir’de yaşma süresi, emeklilik ve ikamet edilen yer (merkez ya da çevre) değişkenleri açısından yapılan karşılaştırmada, bazı farklar gözlense de bulgularımız, ilgili literatürle de paralel bir biçimde, İzmir’in grup farklılıklarını aşan, yaygın ve güçlü bir olumlu imaja sahip olduğuna işaret etmektedir.
Yazar isimleri: ['Bahar KABA', 'İlkay SÜDAŞ']
Yayın Yılı: 29 Kasım 2022
Dergi ismi: Sosyoloji Dergisi
Yayın sayfa url: https://dergipark.org.tr/tr/pub/sosder/issue/73580/1185620
Yayın pdf linki: https://dergipark.org.tr/tr/download/article-file/2694229
