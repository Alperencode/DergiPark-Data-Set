Makale Başlığı: Covid-19 Pandemisinde Genç Ergenlerin Uzaktan Eğitim ile İlgili Görüş ve Yaşadığı Durumların Belirlenmesi
Özet: Amaç: Bu çalışma, Covid 19 pandemi sürecinde ön lisans öğrencilerinin uzaktan eğitime yönelik görüşlerini ve yaşanan sorunları belirlemek amacı ile yapıldı.Yöntem: Araştırma kesitsel-tanımlayıcı türde, Doğu Anadolu bölgesinde yer alan bir üniversitenin Sağlık Hizmetleri Meslek Yüksekokulu öğrencileri ile 27 Temmuz – 20 Ağustos 2021 tarihleri arasında yapıldı. Çalışmaya 1246 öğrenci katıldı. Çalışmanın verileri, literatür doğrultusunda araştırmacılar tarafından hazırlanan öğrencilerin demografik verileri, uzaktan eğitime yönelik görüşlerini ve yaşadığı sorunları içeren 32 soruluk anketin web tabanlı olarak doldurtulması yoluyla toplandı. Verilerin değerlendirilmesinde tanımlayıcı istatistiksel yöntemler kullanıldı.Bulgular: Öğrencilerin %29,2’sinin yaşının 21, %72,8’inin kadın, %97,6’sının bekar, %12,8’inin Tıbbi Dokümantasyon ve Sekreterlik Programı’nda olduğu, %54,3’ünün birinci sınıfta eğitim gördüğü belirlendi. Öğrencilerin %80,3’ü uzaktan eğitimin yüz yüze eğitim kadar etkili olmadığını, %44,2’si pandemi sürecinde uzaktan eğitimin yüz yüze eğitimle birlikte harmanlamış şekilde yapılmasının yararlı olabileceğini bildirmiştir. Öğrencilerin %24,4’ü uzaktan eğitimin teorik bilgi düzeyine, %37,4’ü genel kültür düzeyine, %54,6’sı mesleki uygulama becerilerine hiçbir katkısının olmadığını belirtti. Öğrencilerin %89,7’sinin pandemiden önce herhangi bir uzaktan eğitim deneyimi olmadığı, %56,1’inin evde interneti olmadığı, %80’sinin mobil internet kullanıcısı olduğu, %42,3’ünün telefonundaki mobil internet altyapısıyla derslere katıldığı belirlendi. Öğrencilerin %49,4’ünün uzaktan eğitim programlarını hafta içi her gün birden fazla kez kullandıkları belirlendi. Öğrencilerin %78,9’u uzaktan eğitimle ilgili en az bir sorun yaşadığını belirtti. En çok yaşanan sorun %15,8 ile internet kesintileri olarak bildirildi.Sonuç ve Öneriler: Bu araştırmanın bulguları, öğrencilerin uzaktan eğitimi yüz yüze eğitim kadar etkili bir öğrenme yöntemi olarak görmediğini, uzaktan eğitim ve yüz yüze eğitimin bir arada kullanılmasının daha yararlı olacağının düşünüldüğünü ortaya koymaktadır. Uzaktan eğitimin öğrencilerin geribildirimlerine göre değerlendirilmesi, bu tip eğitimlerin uygun yapılandırılması için önemli olabilir.
Yazar isimleri: ['Abdullah SARMAN', 'Ulviye GÜNAY']
Yayın Yılı: 20 Aralık 2022
Dergi ismi: Üniversite Araştırmaları Dergisi
Yayın sayfa url: https://dergipark.org.tr/tr/pub/uad/issue/73577/1127362
Yayın pdf linki: https://dergipark.org.tr/tr/download/article-file/2472246
