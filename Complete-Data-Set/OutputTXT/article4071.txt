Makale Başlığı: ADAY İNGİLİZCE ÖĞRETMENLERİNİN SESLETİM ÖĞRENME VE ÖĞRETMEYE YÖNELİK TUTUM VE İNANIŞLARI
Özet: Dil öğretmenlerinin, öğretimin çeşitli yönleriyle ilgili birçok tutum ve inanışı öğretmen eğitimi sırasında şekillenmektedir. Bu nedenle, İngilizce öğretmen adaylarının belirli alanlardaki bakış açılarının incelendiği araştırmalar, öğretmen yetiştirme süreçlerine ait dinamiklerin daha iyi anlaşılması ve öğretmenlerin gelişimleri bakımından yararlıdır. Bu çalışma, İngilizce öğretmeni adaylarının sesletim öğrenme ve öğretmeye yönelik inanış ve tutumlarını incelemektedir. Bu kapsamda betimsel araştırma yöntemi benimsenerek, Türkiye’deki üç devlet üniversitesinin İngilizce Öğretmenliği programlarında öğrenimlerini sürdüren öğretmen adaylarına (N=150), Sardegna ve Kusey (2014) ile Seyedabadi vd. (2014) esas alınarak hazırlanmış 40 maddelik bir anket sunulmuştur. Çalışmanın sonuçları, öğretmen adaylarının sesletimi dil öğrenmenin önemli bir parçası olarak gördüklerini ancak sınıf ortamında nasıl öğretecekleri konusunda daha fazla eğitime gereksinim duyduklarını göstermektedir. İngilizce öğretmeni adaylarının yaygın olarak, anadili düzeyindeki bir sesletimi kendileri için ideal bir hedef olarak gördükleri anlaşılmaktadır. Bu sonuç katılımcıların, İngilizce öğretmenlerinin sesletimlerini mükemmellikle özdeşleştirme eğilimlerini ortaya koymaktadır. Sonuçlar ayrıca, İngilizce Öğretmenliği programlarındaki sesletim ders içeriklerinin yeniden gözden geçirilmesi gerekliliğine işaret etmektedir.
Yazar isimleri: ['Tarık UZUN']
Yayın Yılı: 5 Temmuz 2022
Dergi ismi: Dil Dergisi
Yayın sayfa url: https://dergipark.org.tr/tr/pub/dilder/issue/71168/1040120
Yayın pdf linki: https://dergipark.org.tr/tr/download/article-file/2146371
