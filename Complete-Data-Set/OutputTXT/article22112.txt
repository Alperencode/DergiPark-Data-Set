Makale Başlığı: Nipple Areola Kompleks Yerleşimli Meme Kanseri Cerrahi Tedavisinde Batwing Mastopeksi Tekniği
Özet: Özet	Onkoplastik meme cerrahisinin amacı, meme kanseri dokusunu memenin şeklini bozmadan negatif cerrahi sınırlarla çıkarmaktır. Onkolojik prensiplerden taviz vermeden, yeniden şekillendirme tekniklerini en iyi şekilde uygulamayı gerektirir. Memenin yeniden şekillendirilmesi ise hasta için ayrıca ikincil kazançtır. 	Giriş	Nipple areola kompleksini içeren meme kanserinin cerrahi tedavisinde Batwing Mastopeksi tekniği (Yarasa kanadı tekniği) başarı ile uygulanabilmektedir. Doğru endikasyonlarda başarılı kozmetik sonuçlar elde edilebilmektedir. Kaybedilen nipple areola kompleksinin yeniden oluşturulması, genellikle onkolojik tedavi sonrasına bırakılır. Radyoterapi ve kemoterapinin cilt üzerinde oluşturacağı hasarın boyutunu anlamak için bu daha akılcı olabilir.	Olgu	 Premenapozal dönemde, ailesinde meme kanseri bulunmayan 48 yaşında bayan hastada nipple komşuluğunda, areola tutulumu gösteren invaziv karsinom saptandı. Tümör meme hacmi oranının %20’den fazla olması, santral yerleşimli tümör bulunması nedeniyle Batwing mastopeksi ile cerrahi tedavi yapıldı. Ameliyat sonrası dönemde yaklaşık üç hafta kadar memeyi destekleyecek, kendi beden numarasından bir boy küçük sütyen giydirildi ve aynı dönemde günde iki defa oral deksketoprofen tablet verildi. Yara iyileşme sorunu yaşanmadı ve onkolojik tedavi ameliyat sonrası dördüncü haftada başlandı. 	Sonuç	Meme kanseri tanısı konan ve yapılacak tedavilerden haberdar edilen hastalar belirgin seviyede moral bozukluğuna uğramaktadır. Bir de memenin kaybedilmesi korkusu ayrı bir sıkıntı yaşatmaktadır. Yapılan birçok çalışmada, meme kanseri cerrahi tedavisinin başarılı onkoplastik tekniklerle yapılması sayesinde hasta memnuniyetinin belirgin düzeyde arttırıldığı gösterilmiştir. Hastalığın, memenin korunarak, uygun yeniden şekillendirme teknikleriyle tedavi edilmesi her cerrah için birincil amaç olmalıdır.
Yazar isimleri: ['Sami AÇAR']
Yayın Yılı: 15 Aralık 2020
Dergi ismi: Zeynep Kamil Tıp Bülteni
Yayın sayfa url: https://dergipark.org.tr/tr/pub/zktipb/issue/57922/822857
Yayın pdf linki: https://dergipark.org.tr/tr/download/article-file/1385772
