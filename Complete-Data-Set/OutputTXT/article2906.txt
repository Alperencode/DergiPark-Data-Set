Makale Başlığı: Din ve Cinsellik: İnanan ve İnanmayan Bireylerin Algıları Üzerine Nitel Bir Araştırma
Özet: İnsan yaşamındaki biyo-psiko-sosyo-kültürel ve teolojik faktörler, cinsellik konusunda belirleyici etmenler oldukları için bireyin cinsel duygu, düşünce, tutum ve davranışları üzerinde oldukça önemli bir etkiye sahiptir. Dolayısıyla din hala bireylerin cinsellik hakkındaki düşüncelerini ve tutumlarını belirleyen önemli bir yordayıcı olarak görünmektedir. Bu araştırmanın amacı, nitel veriye dayalı olarak çeşitli ülkelerin milletlerinden farklı dinlere inanan ve inanmayan bireylerin, belirlenen alt temalardan oluşan cinsellik hakkındaki kişisel algılarını analiz etmektir.Bu çalışmadaki nitel veriler, yorumlayıcı fenomenolojik analiz tekniği kullanılarak çözümlenmiştir. Katılımcıların deneyimlerini, bilişsel değerlendirmelerini ve anlam oluşturma yöntemlerini incelemeyi amaçlayan adı geçen bu teknik, nitel verileri analiz etmek için sistematik bir yol sunmaktadır. Nitel bir veri toplama metodolojisi ve stratejisi olarak katılımcıların cinsellik hakkındaki kişisel görüşleri, araştırmacı tarafından oluşturulan açık uçlu bir anket kullanarak Birleşik Krallık’ta hem yüz yüze hem de web tabanlı anket uygulaması yoluyla toplanmıştır.Keşfedici bu nitel çalışmadaki katılımcıların cinsiyetlerine göre dağılımlarına bakıldığında, 13’ünün (% 72) erkek, 5’inin (% 28) ise kadın (n=18) olduğu görülmüştür. Japon, İskoç, Hindistanlı, Pakistanlı, Kafkasyalı, İrlandalı, Asyalı Arap, Hollandalı, Portekizli ve Fransız gibi farklı milletlerden oluşan katılımcılardan açık uçlu yanıtlar toplanmış ve flört, evlilik, evlilik öncesi ve dışındaki cinsel ilişki, bekâret, eşcinsellik ve pornografi gibi cinsellikle ilgili tematik konulardaki düşünce ve tutumlarına ilişkin verilen nitel cevaplar analiz edilmiştir. Bu çalışmada, dünyanın çeşitli ülkelerindeki milletlerden farklı dinsel inanışlara sahip olan ve inanmayan bireylerden oluşan bir çalışma grubu (n=18) üzerinde, dinsel inanç çeşitliliğinin cinsellikle ilgili belirlenen tematik konulara ilişkin etkisi algısal bir perspektiften betimlenmeye çalışılmıştır. Farklı tiplerdeki inanan ve inanmayan bireylerin oluşturduğu küçük-örneklemdeki katılımcıların din ve cinsellik ilişkisine yönelik kişisel algıları hakkında nitel bilgi sağlayan bu araştırma sonuçları (i) kişisel dini inançların, çeşitli inanç sistemlerindeki cinsellikle ilgili düşünce ve tutumlar üzerinde büyük bir etkiye sahip olduğunu; (ii) herhangi bir dine inanan katılımcıların, inanmayan katılımcılara göre cinsellik hakkında daha muhafazakâr düşüncelere sahip olduğunu; (iii) özellikle Müslüman katılımcıların cinsellik konusunda diğer inananlara göre daha muhafazakâr görüşleri olduğunu göstermektedir.
Yazar isimleri: ['Mustafa KOÇ']
Yayın Yılı: 31 Ekim 2022
Dergi ismi: Bilimname
Yayın sayfa url: https://dergipark.org.tr/tr/pub/bilimname/issue/73035/1170449
Yayın pdf linki: https://dergipark.org.tr/tr/download/article-file/2630178
