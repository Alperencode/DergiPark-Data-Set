Makale Başlığı: “Her şeyi unutuyorum!” İkinci Basamak bir Nöroloji Kliniğine Unutkanlık ile Başvuranların Tanısal Sınıflaması, İzmir, Türkiye
Özet: Amaç: Bir ikinci basamak nöroloji kliniğine unutkanlık yakınmasıyla başvuran olgularda öznel bellek yakınmaları (ÖBY), diğer nörolojik hastalık (DNH) ya da psikiyatrik bozukluk (PB) tanılarının sıklığını belirlemek ve olguların karakteristik özelliklerini karşılaştırmaktır. Gereç ve Yöntem: Bu kesitsel araştırmada Nisan 2017 ve Eylül 2018 arasında ikinci basamak tek bir nöroloji polikliniğine unutkanlık yakınması ile başvuran 464 hastanın verisi toplanmıştır. Tanı grupları ÖBY, DNH ya da PB tanıları olarak sınıflandırılmıştır. Ana tanı grupları için yaş ve cinsiyete göre düzeltilmiş Multinomial Lojistik Regresyon modeli uygulanmıştır. Bulgular: Başvuranların yarısından azı bir DNH tanı grubunda yer almıştır (%44.4) ve bu tanı grubunun oranı genç yaş grubunda (<65) daha düşüktür (%7.8). DNH varlığı ile karşılaştırıldığında yaştaki bir yıllık artış ÖBY’de %14.5 (OR: 0.9, %95 GA: 0.8-0.9), PB’de %14.8 (OR: 0.9, %95 GA: 0.8-0.9) azalma ile ilişkilidir. DNH varlığına göre kadınlarda ÖBY varlığı erkeklerin 2.6 katıdır (%95 GA: 1.4-5.0). Sonuç: Bu araştırma ikinci basamak bir nöroloji kliniğine unutkanlık yakınması ile başvuranların yarıdan azında DNH hastalık tanısı konduğunu, bilişsel yetilerde nesnel azalmanın gösterilmediği grupların çoğunlukla genç ve kadınlardan oluştuğunu göstermiştir. ÖBY/PB başvurularının yüksekliği ve cinsiyet dağılımındaki farklılık tüm basamaklarda nitelikli hizmet için vazgeçilmez olan sevk zincirinin yokluğunu düşündürür.
Yazar isimleri: ['Hülya ULUĞUT ERKOYUN', 'Erdem ERKOYUN']
Yayın Yılı: 4 Ekim 2022
Dergi ismi: Balıkesir Sağlık Bilimleri Dergisi
Yayın sayfa url: https://dergipark.org.tr/tr/pub/balikesirsbd/issue/72912/1034268
Yayın pdf linki: https://dergipark.org.tr/tr/download/article-file/2122315
