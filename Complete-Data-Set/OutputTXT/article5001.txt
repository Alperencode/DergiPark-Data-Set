Makale Başlığı: DİJİTAL PAZARLAMAYA YÖNELİK OLARAK OYUNLAŞTIRMA İÇEREN E-TİCARET SİTELERİ ÜZERİNE BİR META ANALİZ
Özet: Teknolojinin hızla ilerlemesiyle birlikte birçok alanda olduğu gibi e-ticaret alanında da büyük gelişmeler meydana gelmiştir. İnsanların giderek daha çok ilgi gösterdiği bu alan, kendini güncellemeye devam etmektedir. Bu bağlamda e-ticaret yapan web siteleri, satışlarını arttırmak için oyunlaştırma öğelerini daha çok kullanmaya başlamışlardır. Oyunlar, eski tarihlerden bu yana insanların hayatında hep var olmuştur. Bazen sadece zevk için bazen de başarı veya ödül için oynanmıştır. Oyunlaştırmanın yapı taşını bu oyun kültürü oluşturmuştur. Oyunlaştırmayı e-ticarette kullanmanın en büyük unsuru kullanıcı katılımını artırma yeteneğidir. E-ticaret işletmeleri, hedef müşterilerini iyi tanırlar ve birbirleriyle rekabet etmelerini sağlayan oyunlaştırılma öğelerini tasarlayarak onların ilgilerini çekmek isterler. Bu işletmeler, satışlarını arttırmak için çeşitli oyunlar ile hediye çekleri, indirim kuponları, rozetler ve puanlar vermektedirler. Bu araştırmada; e-ticaretin yıllar içerisinde nasıl gelişim gösterdiği, nelerden etkilendiği ve hangi kavramları kullandığı üzerine literatür taramaları yapılmıştır. Ayrıca oyunlaştırma kavramının özellikleri, öğeleri, kullanım alanları ve insan psikolojisine etkileri üzerinde durulmaya çalışılmıştır. Son olarak araştırmanın asıl konusu olan oyunlaştırmanın e- ticaret alanında nasıl kullanıldığı, satışları nasıl etkilediği konusunda araştırmalar yapılmıştır. Araştırmaların sonucunda; şirketler, oyunlaştırmayı; işbirliğini desteklediği, fikir alışverişini arttırdığı, inovasyon kültürünü geliştirdiği, kullanıcılar arasında sürekli bir ilişki oluşturduğu için kullanmakta fayda görmüşlerdir. Bunun yanında, verilen ödüllerden dolayı kazanç sağlamanın yanında haz ve mutluluk duyan müşterilerin, alışverişlerine daha motive bir şekilde devam ettiği görülmüştür. Aynı zamanda bu ödüller; sosyal paylaşımı teşvik etme, müşteriyi elde tutma, müşteri sadakati ve tekrar satın almayı sağlamıştır.
Yazar isimleri: ['Bilge TURP GÖLBAŞI', 'Hande AYHAN GÖKCEK']
Yayın Yılı: 8 Ekim 2022
Dergi ismi: Elektronik Sosyal Bilimler Dergisi
Yayın sayfa url: https://dergipark.org.tr/tr/pub/esosder/issue/70796/1064214
Yayın pdf linki: https://dergipark.org.tr/tr/download/article-file/2217572
