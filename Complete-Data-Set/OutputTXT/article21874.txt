Makale Başlığı: Üniversite Öğrencilerinde Dışavurumcu Teknikler Çerçevesinde Tasarlanan Yaşam Anlamı Grup Çalışmasının Yaşam Anlamı, Amaç Bilinci ve Depresyon Düzeyine Etkisinin İncelenmesi
Özet: Bu çalışmanın amacı üniversite öğrencilerine yönelik geliştirilen 8 haftalık yaşam anlamı grup çalışmasının etkililiğini test etmektir. Psikolojik iyi oluşun, özellikle danışmanlık sürecinin hümanist teorilerinde vurgulandığı önemli bir yönü, yaşamda algılanan anlamdır. “Amaç” yapısı çeşitli şekillerde tanımlanmış olsa da, tanımlar hayattaki kapsayıcı bir yönün üzerinde uzlaşma eğilimindedir. Hayattaki amaç Frankl tarafından hedeflere sahip olmak ve yaşamın tatmin edici ve değerli olduğuna inanmak olarak tanımlanmıştır. Bireylerin yaşamdaki amaçlarına dair bilinçli oluşu, bir amaç belirlemiş oluşunun bireyin iyi oluşunu destekleyecek bir sistem sunacağı düşünülmektedir. Bu nedenle Marmara Üniversitesi Psikolojik Danışma ve Rehberlik Uygulama Araştırma Merkezi (MARPAM) üzerinden gerçekleştirilen duruyu sonucunda çalışmaya katılmaya gönüllü olan sekiz öğrenci ile grup oturumları düzenlenmiştir. Çalışmada ön test son test deney gruplu yarı deneysel yöntem kullanılmıştır. Oturumlar öncesi katılımcılardan Yaşam Anlamı Ölçeği, Amaç Bilinci (Hissi) Ölçeği ve DAS-21 ölçeği Depresyon alt boyutu aracılığı ile verileri toplanmıştır.  Öntest-sontest verileri arasındaki fark Wilcoxon İşaretli Sıralar testi ile SPSS-20 programında analiz edilmiştir. Katılımcılardan her oturum sonrasında toplanan açık uçlu sorulardan elde edilen veriler içerik analizi ile analiz edilmiştir. Yapılan analizler sonunda katılımcıların yaşam anlamı ölçeğinden, amaç bilinci ölçeğinden ve DAS-21 ölçeği depresyon alt boyutundan aldıkları ön test ve son test puanları arasındaki fark istatistiksel olarak anlamlı bulunmuştur. Söz konusu farklılık son testler lehine gerçekleşmiştir. Nitel verilerin analizinde katılımcıların yanıtlarının anlamlandırma, içsel yolculuk, farkındalık ve empati temaları etrafında şekillendiği görülmüştür.
Yazar isimleri: ['Bilge Nuran AYDOĞDU', 'Derya ERYİGİT']
Yayın Yılı: 2 Ağustos 2022
Dergi ismi: IBAD Sosyal Bilimler Dergisi
Yayın sayfa url: https://dergipark.org.tr/tr/pub/ibad/issue/64491/959202
Yayın pdf linki: https://dergipark.org.tr/tr/download/article-file/1849185
