Makale Başlığı: Deney Hayvanlarında Depresyon Çalışmaları
Özet: İnsanlarda belirli depresyon tipleri, bireylerin çeşitli stres etmenlerine maruz kalması sonucunda gelişmektedir. Depresyona sebep olan temel faktörün stres olduğu düşünülerek, kemirgenlerde depresyon benzeri semptomları oluşturmak için çoğunlukla stres faktörleri kullanılmaktadır.Depresyon hayvan modelleri, insanlarda depresyon patofizyolojisinin açığa kavuşması ve tedavi için yeni farmakolojik ajanların keşfedilmesinde oldukça yardımcıdır. Ayrı laboratuvarlardaki çalışmalarda kullanılan farklı modeller ve davranış testlerinin standardize edilmesi, elde edilen sonuçları daha güvenilir hale getirebilir. Ayrıca, insanlarda depresyonun gelişimi kompleks bir dizi durumlardan kaynaklandığı için hayvanlarda da çeşitli etmenleri içeren farklı modellerin kombine edilmesi, çalışmalarda daha ileri seviyede bilgilerin edinilmesine aracılık edebilir. Deney hayvanlarıyla yapılan depresyon çalışmalarında insanlardakidepresyon durumlarını tüm yönleriyle modellemek çok zordur. Bu nedenle yapılacak araştırmada, antidepresan ilaç etkinliğini araştırmak, depresyonun patofizyolojisini, genetik, çevresel tetikleyicilerini incelemek gibi temel hedefler belirlenerek, bu hedefe uygun spesifik model ve testlerin seçilmesi güvenilir sonuçların elde edilmesini sağlayacaktır. Bu derlemede, deney hayvanlarında yaygın olarak kullanılan depresyon modelleri ve testleri ile ilgili temel bilgilerin sunulması amaçlanmıştır. 
Yazar isimleri: ['Aynur KOÇ']
Yayın Yılı: 13 Aralık 2018
Dergi ismi: İbni Sina Tıp Bilimleri Dergisi
Yayın sayfa url: https://dergipark.org.tr/tr/pub/isjms/issue/41109/501103
Yayın pdf linki: https://dergipark.org.tr/tr/download/article-file/604048
