Makale Başlığı: BİR ÜNİVERSİTE ÇOCUK VE ERGEN RUH SAĞLIĞI VE HASTALIKLARI POLİKLİNİĞİNE COVID-19 PANDEMİSİ ÖNCESİ VE SIRASINDAKİ BAŞVURULARIN KARŞILAŞTIRILMASI
Özet: AMAÇ: COVID-19 salgınının fiziksel etkilerinin yanında; hem hastalık kavramının hem de alınan tedbirlerin ruh sağlığı kliniklerinde takip edilen çocuklar üzerindeki etkilerinin dikkatle izlenmesi ve ortaya konması çok önemlidir. Çalışmamızda, pandemi öncesi ve pandemi sırası dönemlerdeki çocuk psikiyatrisi poliklinik başvurularının karşılaştırılarak pandeminin hasta profili ve poliklinik pratiğine etkilerinin ortaya konması amaçlanmıştır.GEREÇ VE YÖNTEM: Türkiye’de ilk COVID-19 vakasının bildirildiği 11 Mart 2020 tarihinden önceki (pandemi öncesi [PÖ]) ve sonraki 14 aylık dönem (pandemi sırası [P]) boyunca üniversitemizin çocuk psikiyatrisi polikliniğine yapılan girişlerin tamamı geriye dönük olarak incelenmiştir. P’nin ilk 7 ayı “pandeminin ilk dönemi (PİD)”, son 7 ayı ise “pandeminin son dönemi (PSD)” olarak ayrıca araştırılmıştır. Tüm hastaların yaşları, cinsiyetleri ve psikiyatrik sorunları ayrıntılı olarak kaydedilmiş ve karşılaştırılmıştır.BULGULAR: Toplam poliklinik başvuru sayısı PÖ’ne göre P’de %45,9 azalmış; PİD’ne göre PSD’nde %82,5 artmıştır. Tanılar özelinde başvuru sayıları PÖ’ne göre P’de; dikkat eksikliği ve hiperkativite bozukluğu ve depresif bozukluklar için belirgin azalma, obsesif-kompulsif bozukluk, anksiyete bozuklukları, özgül öğrenme bozukluğu ve kişilik bozuklukları için belirgin artış göstermiştir (her biri için p<0,001). PİD’ne göre PSD’nde ise başvuru sayıları; kişilik bozuklukları için artış, davranım bozukluğu, obsesif-kompulsif bozukluk ve anksiyete bozuklukları için azalma göstermiştir (her biri için p<0,001).SONUÇ: COVID-19 pandemisinin getirdiği psikolojik stresörlere rağmen P’de poliklinik başvurularının azalmış olması bu kişilerin ihtiyaçları olmasına rağmen psikiyatrik desteğe yeterince ulaşamadıklarını göstermektedir. PSD’nde poliklinik başvurularında oldukça keskin bir artış izlenmesi de, uzun dönemde ruh sağlığı desteğine olan talebin artabileceğini vurgulamaktadır. Psikiyatrik sorunların COVID-19 pandemisinden nasıl ve ne ölçüde etkilendiğini tam olarak ortaya koyabilecek geniş kapsamlı uzunlamasına izlem çalışmalarına ihtiyaç vardır.
Yazar isimleri: ['Mert BESENEK', 'Doğancan SÖNMEZ', 'Burak OKUMUŞ']
Yayın Yılı: 17 Ekim 2022
Dergi ismi: Kocatepe Tıp Dergisi
Yayın sayfa url: https://dergipark.org.tr/tr/pub/kocatepetip/issue/72939/986672
Yayın pdf linki: https://dergipark.org.tr/tr/download/article-file/1940222
