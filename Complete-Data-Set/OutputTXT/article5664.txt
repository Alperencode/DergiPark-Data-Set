Makale Başlığı: İbn Arabi Ve Frithjof Schuon’un Androsantrik Ontolojisi
Özet: Kadınlarla ilgili devrimsel fikir ve uygulamaları sebebiyle İbn Arabi’nin felsefesi bazı araştırmacılar tarafından İslamî feminizm için bir kaynak olarak görülmektedir. Nitekim o ontolojisinde, varlık hiyerarşisinin en üst seviyesine dişi olan Zât’ı koyarak dişiliği kutsamaktadır. İbn Arabi’yi eleştirel bir okumaya tabi tutan Frithjof Schuon ise Tanrı’nın dişil yönüne “Ebedi Dişi” kavramı ile işaret etmektedir. İlk bakışta bu iki düşünürün cinsiyet ilişkilerine yaklaşımı eşitlikçi gibi görünmektedir. Fakat onların ontolojileri gerçekten de dişilik lehtarı mıdır? Bu çalışmada iki düşünürün erillik, dişilik ve “Tanrı’nın dişiliği” anlayışları eleştirel bir yöntem ile detaylı bir biçimde tartışılmaktadır. Bu çalışmada İbn Arabi ve Schuon’un, kadim “aktif erkek-pasif kadın” söylemini benimseyerek, ontolojilerini dişil-eril ikiliği üzerine kurduğu ve dişilik aleyhine bir hiyerarşi ürettiği iddia edilmektedir. Metafizik doktrinlerini açıklamak için kullandıkları “aktif-pasif”, “bütün-parça”, üstün-aşağı”, “asıl-ilinek” karşıtlıklarındaki olumlu sıfatları erilliğe atfederken, olumsuz sıfatları dişiliğe atfettikleri görülmektedir. Bununla beraber İbn Arabi erkeği kadınla ilişkisinde Tanrı yerine koymakta, Schuon ise sadece erkeği Tanrı’nın bütünselliğinin sureti olarak görmektedir. Bu nedenle, her ne kadar dişiliği kutsayan söylemleri olsa da mevcut eril-merkezli cinsiyet yaklaşımlarını devam ettirmeleri sebebiyle İbn Arabi ve Schuon’un ontolojileri oldukça eril lehtarıdır.
Yazar isimleri: ['Cennet Ceren CAVUS']
Yayın Yılı: 13 Aralık 2022
Dergi ismi: Felsefe Dünyası
Yayın sayfa url: https://dergipark.org.tr/tr/pub/felsefedunyasi/issue/73823/1125323
Yayın pdf linki: https://dergipark.org.tr/tr/download/article-file/2463697
