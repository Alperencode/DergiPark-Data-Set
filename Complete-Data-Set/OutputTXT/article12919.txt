Makale Başlığı: Randomize kontrollü bir çalışma: sağlıklı genç erkeklerde 10 haftalık Nordic Hamstring egzersiz eğitimi ve onu izleyen egzersizi bırakma süreçlerinin etkileri
Özet: Amaç: Nordic Hamstring Egzersizi (NHE) hamstring kas kuvvetini arttırmak ve yaralanmaları önlemek amacıyla kullanılmaktadır. NHE'nin akut, uzun süreli ve egzersizi bırakma (detraining) süreçlerinde demografik veriler, esneklik, anaerobik güç, kas hasarı, yorgunluk, oksidatif stres, kan laktat seviyeleri üzerindeki etkilerinin ortaya konması amaçlanmıştır.Gereç ve yöntem: 40 sağlıklı, sedanter erkek gönüllü birey deneylere katılmıştır. 20 deneğe 10 haftalık ilerleyici NHE ve takiben detraining uygulanmıştır. Kas mimarisi ultrasonografik ölçümle ve kas sertliği strain elastografi ile belirlenmiştir. Anaerobik güç, çift ayak durarak uzun atlama ve dikey sıçrama ile esneklik otur-uzan testleriyle değerlendirilmiştir. Kreatin kinaz aktivitesi, oksidan/antioksidan parametreler venöz kandan ticari kitler aracılığıyla ölçülmüştür.Bulgular: NHE, deneklerin kilo vermesini sağlamış; egzersizin 5 hafta boyunca bırakılması ile verilen kilolar geri alınmıştır. Egzersiz deneklerin gonyometre ile ölçülen diz açılarında artışa neden olmuş; bu artış egzersizi bırakma ile geri dönmemiştir. 10 haftalık NHE anaerobik performansta egzersizin bırakılmasıyla kısmen geri dönen artışa sebep olmuştur. NHE, biceps femoris uzun başı alanı ve pennasyon açısında 10 haftalık egzersizi bırakma ile geri dönen bir artış oluşturmuştur. Her egzersiz seansını takiben bireylerin kan laktat düzeyinde, kas ağrısında ve yorgunlukta artış tespit edilmiştir. NHE oksidan/antioksidan parametrelerde değişiklik oluşturmazken; 5 haftalık egzersizi bırakma ile total oksidan kapasite (TOK) ve oksidatif stres indeksi (OSI)’nde artışa sebep olmuştur. 10 haftalık egzersizi bırakma süreci bu parametrelerin yeniden azalmasına neden olmuştur.Sonuç: 10 haftalık ilerleyici NHE ile elde edilen kazanımların çoğunun 5 haftalık detraining ile geri döndüğü gözlenmiştir. Verilerimiz kas gücü ve performansı arttırmak için seçilebilecek egzersiz tipi hakkından yol gösterici olabilir. 
Yazar isimleri: ['Hatice Çağla ÖZDAMAR', 'Özgen KILIÇ ERKEK', 'Habip ESER AKKAYA', 'Emine KILIÇ TOPRAK', 'Z. Melek BOR KÜÇÜKATAY']
Yayın Yılı: 1 Ekim 2022
Dergi ismi: Pamukkale Tıp Dergisi
Yayın sayfa url: https://dergipark.org.tr/tr/pub/patd/issue/68710/1110573
Yayın pdf linki: https://dergipark.org.tr/tr/download/article-file/2403657
