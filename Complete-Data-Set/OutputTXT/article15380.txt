Makale Başlığı: Lise öğrencilerinin tarihi mekâna yönelik tutumlarının incelenmesi
Özet: Lise öğrencilerinin tarihi mekâna yönelik tutumlarını belirlemeyi amaçlayan bu çalışma, Adana ili merkez ilçeleri olan Yüreğir, Sarıçam ve Seyhan’da Fen, Anadolu ve Sosyal Bilimler liselerinde öğrenim gören 9, 10 ve 11. sınıf öğrencilerinden çalışmaya katılmaya gönüllü 551 lise öğrencisi ile yürütülmüştür. Çalışmada lise öğrencilerinin tarihi mekâna yönelik tutumlarını belirlemek için Akça Berk ve Gültekin (2018) tarafından geliştirilen Tarihi Mekâna Yönelik Tutum Ölçeği kullanılmıştır. Öğrencilerin “tarihi mekâna değer verme, tarihi mekâna merak/özel ilgi, tarihi mekâna duyarsızlık, tarihi mekâna yönelik farkındalık” düzeyleri cinsiyet, sınıf, okul türü, anne-baba eğitim durumu, müzeyi kiminle ziyaret ettikleri gibi değişkenlere göre incelenmiştir. Elde edilen verilerin analizinde değişkenlere ilişkin gruplar arası farklılıkları incelemek için ikili karşılaştırmalarda Mann Whitney U testi, ikiden fazla grubun karşılaştırılmasında Kruskal Wallis testi kullanılmıştır.  Bu çalışmada elde edilen sonuçlara göre kız ve erkek öğrencilerinin tarihi mekâna yönelik tutumları arasında fark yoktur. Okul türü açısından incelendiğinde Anadolu Lisesi öğrencilerinin Fen ve Sosyal Bilimler Lisesi öğrencilerine göre tarihi mekâna yönelik tutumları daha olumsuzdur.  Sınıf düzeyi açısından en olumlu tutum 11.sınıf öğrencilerinde mevcut iken en olumsuz tutum 9. Sınıf öğrencilerinde bulunmaktadır.  Ana-baba eğitimi açısından öğrencilerin tutumları arasında fark bulunmamaktadır. Araştırma sonuçlarına göre müzeye öğretmen, aile ve okulla gitmeyen öğrenciler, öğretmenleri, ailesi ya da okulla gidenlerden daha olumlu tutuma sahiptirler.
Yazar isimleri: ['Fatma GÜLTEKİN', 'Neval AKÇA BERK', 'Fatih BERK']
Yayın Yılı: 29 Ekim 2022
Dergi ismi: Turkish History Education Journal
Yayın sayfa url: https://dergipark.org.tr/tr/pub/tuhed/issue/73261/1151063
Yayın pdf linki: https://dergipark.org.tr/tr/download/article-file/2565958
