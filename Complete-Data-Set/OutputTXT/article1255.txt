Makale Başlığı: ÖĞRENCİLERİN KİMYA LABORATUVARI ENDİŞELERİNE YÖNELİK GÖRÜŞLERİ
Özet: Bu çalışmanın amacı genel kimya laboratuvarı dersini alan fen bilgisi 1. sınıf öğrencilerinin kimya laboratuvarı endişelerine yönelik görüşlerini belirlemektir. 2018-2019 eğitim-öğretim yılı güz döneminde gerçekleştirilen çalışmanın katılımcılarını Ankara ilindeki bir devlet üniversitesinin Fen Bilgisi Eğitimi Anabilim Dalı’nın 1. sınıfında öğrenim gören 33 öğrenci oluşturmaktadır. Nitel araştırma yaklaşımının benimsendiği, tarama araştırma modelinin kullanıldığı çalışmada veri toplama aracı olarak açık uçlu soru formu kullanılmıştır. Araştırma sonucunda; laboratuvar araç gereçleri, kimyasal madde ve malzemeleri kullanma konusunda “yeterli” ve “kısmen yeterli” cevapların çoğunlukta olduğu tespit edilmiştir. Bunları; malzeme kullanım şekli ve amacını bilme, araç gereç isimlerini ve kullanım alanlarını bilme, doğru bilgilendirme/yönlendirme, maddelerin kullanımı ve zararını bilememe, malzemelerin hepsini bilmeme gibi nedenlerle açıkladıkları tespit edilmiştir. Laboratuvar çalışmasının öğrencilerin diğer arkadaşlarıyla olan iletişimini çeşitli düzeylerde etkilediği ve bunu iletişimi arttırma, bilgi alışverişi, paylaşım gibi nedenlerle açıkladıkları belirlenmiştir. Laboratuvar deneyleri ile ilgili veri toplama konusunda öğrenciler kendilerini “yeterli” ve “kısmen yeterli” hissetmişler ve bunu verilerin beklenenden farklı çıkması, deney hataları, verilerin doğru alınması gibi nedenlerle açıklamışlardır. Laboratuvar zamanını kullanmayla ilgili öğrencilerin çoğunluğu çalışmalara başlamadan önce, çalışmalar sırasında ve çalışmalar sonrasında kendilerini “yeterli” hissetmiştir. Bu durumu sürenin yetmesi, zamanında yapma gibi ortak görüşler çerçevesinde açıklamışlardır. Ayrıca, öğrencilerin yarısından fazlası endişelerini gideren ve rahatlıkla çalışabilmelerini sağlayan etmenleri en fazla öğretim görevlilerin yardımı ile açıklamışlardır. Sonuç olarak öğrencilerin kimya laboratuvarına yönelik endişelerini çeşitli nedenlere bağlı olarak açıkladıkları ve genel olarak endişe hissetmedikleri söylenebilir. Çalışma sonuçları doğrultusunda öğrencilerin kimya laboratuvarına yönelik endişelerini gidermeye yönelik çalışmalar yapılabilir. 
Yazar isimleri: ['Ayşe SERT ÇIBIK', 'Elvan İNCE']
Yayın Yılı: 30 Haziran 2022
Dergi ismi: Anadolu Öğretmen Dergisi
Yayın sayfa url: https://dergipark.org.tr/tr/pub/aod/issue/69956/1063085
Yayın pdf linki: https://dergipark.org.tr/tr/download/article-file/2213267
