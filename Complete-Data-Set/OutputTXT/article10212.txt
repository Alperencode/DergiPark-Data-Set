Makale Başlığı: Modernleşme Sürecinde Türk Ailesinde Değişen Roller (Karaman ve Bursa Örneği)
Özet: Aile; anne, baba, çocuklar ve kan bağıyla birbirine bağlı olan kişilerden oluşan ve toplumun en küçük yapı taşı olarak nitelendirilebilen sosyal bir gruptur. İnsanlık tarihinin her döneminde, her toplumda ailenin var olduğu bilinmektedir. Yaşanan toplumsal gelişmelerle birlikte toplumda değişim kaçınılmazdır. Toplumun diğer kurumlarında olduğu gibi ailede de sürekli değişimler olmuştur. Geleneksel dönemden, modern döneme ve teknoloji çağı dediğimiz günümüze kadar ailede birçok değişim gözlemlenmiştir. Geleneksel aile yapısı bilinen şekliyle geniş aileden küçülerek, çekirdek aile yapısına dönüşmüştür. Aile kurumunun başta yapısı olmak üzere birçok işlevi değişmiştir. En belirgin şekliyle ailedeki değişim, kadının çalışma hayatına girmesi ve buna bağlı olarak kadın-erkek rollerindeki değişimle birlikte meydana gelmiştir. Modernlikle birlikte toplumsal yapılar, bireysel ilişkiler, birey davranışları değişmiştir. Bu değişimin belirgin bir şekilde görüldüğü en önemli kurum ailedir. Modernleşme süreciyle gerçekleşen rollerdeki değişimi kadın kendisi için oldukça pozitif karşılarken, geleneksel rolünü bırakmak istemeyen erkek zaman zaman değişimi kabullenmekte zorlanabilmekte ve bu durum aile içerisinde çatışmalara sebep olmaktadır. Ancak erkeklerin de özellikle modern kuşakla birlikte çoğunlukla değişime ayak uydurdukları gözlemlenmektedir. Çünkü çatışma ortamı karşılıklı olarak her iki tarafa da zarar vermekte ve aile kurumunu olumsuz yönde etkilemektedir. Bu çalışmanın amacı ailede meydana gelen değişimin, ailedeki rollere etkisini ve bölgeler arası farklılığı nitel araştırma ile ortaya koymaya çalışmaktır. Çalışmada ailede yaşanan rol değişim(ler)i, değişimin kuşaklar arası farklılığı, bu farklılığın kuşaklar kadar bölgeler arasında da meydana geldiği ve eğitim seviyesinin de kişilerin düşünceleri üzerindeki etkisi incelenmiştir. Bursa’nın batıda olması sebebiyle Karaman’dan daha modern ve değişimin daha hızlı olduğu düşünüldüğü için bu iki il seçildi. Bu anlamda Karaman ve Bursa illerinin kıyaslanması tam bir uygunluk sağlamış ve iki bölge arasında neredeyse bir kuşağa varan bir fark olduğu ortaya çıkmıştır.
Yazar isimleri: ['Fatma Nur YAYLALI']
Yayın Yılı: 15 Haziran 2022
Dergi ismi: Karamanoğlu Mehmetbey Üniversitesi Edebiyat Fakültesi Dergisi
Yayın sayfa url: https://dergipark.org.tr/tr/pub/efad/issue/70150/1068916
Yayın pdf linki: https://dergipark.org.tr/tr/download/article-file/2235456
