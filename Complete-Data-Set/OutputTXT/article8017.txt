Makale Başlığı: Ukrayna Krizi ve Ekokırım: Çevresel Bozulmaların Güvenlikleştirilmesinde Son Adım
Özet: Ukrayna’ya Rusya’nın düzenlemekte olduğu saldırılar, çeşitli açılardan uluslararası hukukun ihlalini içermektedir. Bu bağlamda özellikle çevrenin bozulması ve tahrip edilmesi, savaş zamanında çevrenin korunması başlıkları bir kez daha gündeme gelmiştir. Suriye gibi çevrenin tahribatının yüksek oranlarda yaşandığı örneklerden farklı olarak Ukrayna’da ekokırım gibi oldukça önemli bir kavrama başvurarak çevreye verilen zarar güvenlikleştirilmeye çalışılmaktadır. Güvenlikleştirmenin başarılı olması durumunda ekokırım; soykırım, savaş suçu, insanlığa karşı suç ve saldırının yanında beşinci uluslararası suç olarak sayılabilecektir. Dolayısıyla çevreye verilen zarardan ötürü sorumlular cezalandırılabilecektir. Çevresel sorunların ya da çevreye verilen tahribatın diğer güvenlikleştirme örneklerinden farklı olarak, Ukrayna savaşında güvenlikleştirme bizzat Ukrayna tarafından diğer bir deyişle gelişmekte olan ülke tarafından yapılmaktadır. Oysa güvenlikleştirmenin diğer örneklerinden Suriye’de ve iklim değişikliği ile mücadelede ABD, Birleşik Krallık gibi gelişmiş ülkeler tarafından yapılmaktadır. Bu örneklerde güvenlikleştirmenin gelişmiş ülkelerce yapılması gelişmekte olan ve gelişmemiş ülkelerin çevre sorunlarının ve çevre tahribatının güvenlik açısından değerlendirilmesine kuşku ile bakmalarına sebep olmuştur. Oysa Ukrayna krizinde güvenlikleştirmenin bizzat Kiev tarafından yapılması çevrenin güvenlik boyutunda ele alınmasına kuşku ile yaklaşan ülkelerin tutumlarını değiştirebilir. Ekokırımın güvenlikleştirilmesi beşinci uluslararası suç sayılması bakımından momentumu canlı tutmaktadır ve ilgili süreci hızlandırmaktadır. Bu çalışmada ekokırımın güvenlikleştirilmesinin incelenmesi amaçlanmakta olup momentumun bu yönde canlı tutulduğu ve bu yönde fırsatların olduğu sonucuna ulaşılacaktır.
Yazar isimleri: ['Ceren GÜRSELER']
Yayın Yılı: 14 Kasım 2022
Dergi ismi: İDEALKENT
Yayın sayfa url: https://dergipark.org.tr/tr/pub/idealkent/issue/72507/1126556
Yayın pdf linki: https://dergipark.org.tr/tr/download/article-file/2468972
