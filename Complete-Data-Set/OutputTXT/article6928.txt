Makale Başlığı: Elektif Grade 3-4 Cerrahi Uygulanan Hastalarda Esmolol Kullanımının İntraoperatif Sevofluran, Fentanil Kullanımı ve Perioperatif Analjezik İlaç Tüketimine Etkisi
Özet: Amaç: Beta blokerlerin nonkardiyak cerrahiye giden hastalarda perioperatif kardiyak hasarı önleyebileceği gösterilmiştir. Çalışmamızın amacı; kalp dışı operasyona giden ve kardiyak olay gelişimi açısından orta-yüksek riskli hastalarda perioperatif esmolol infüzyonu kullanımının, perioperatif hemodinamiye, tüketilen inhalasyon ajanı ve narkotik madde miktarına, postoperatif tüketilen analjezik ilaç miktarına ve postoperatif yan etkilere olan etkisini araştırmaktır.Materyal ve Metod: Ocak 2012 - Temmuz 2012 tarihleri arasında, genel anestezi altında elektif üroloji ve genel cerrahi ameliyatları uygulanan ve perioperatif kardiyak olay gelişimi açısından orta-yüksek risk taşıyan 40 hasta çalışmaya dahil edildi. Esmolol grubuna, esmolol 500 µg/kg/dk 1 dakika süresince intravenöz (i.v.) yüklemesi yapılıp kalp atım hızı <80/dk olacak şekilde esmolol infüzyonu, kontrol grubuna ise aynı süre boyunca % 0,9 NaCl i.v. verildi. Bulgular: Peroperatif dönemde; esmolol grubunda ilaç yükleme sonrası kalp atım hızı (KAH) ve ortalama arter basıncı (OAB) bazal değere göre anlamlı olarak azalırken, kontrol grubunda anlamlı bir değişiklik oluşmadı. Gruplar arasında sevofluran tüketimi açısından farklılık bulunmadı, ancak esmolol grubunda ek fentanil gereksinim sıklığının anlamlı olarak daha düşük olduğu ve kullanılan fentanil miktarının anlamlı olarak daha az olduğu görüldü. Postoperatif dönemde ise; esmolol grubunda KAH ve OAB değerlerinin tüm zaman noktalarında kontrol grubuna göre anlamlı olarak daha düşük olduğu saptandı. Ancak ağrı, postoperatif morfin tüketimi, bulantı, kusma ve titreme açısından gruplar arasında herhangi bir farklılık tespit edilmedi.Sonuç: Nonkardiyak cerrahi uygulanan orta-yüksek riskli hastalarda esmolol kullanımının perioperatif ve postoperatif dönemde etkin bir hemodinamik stabilizasyon sağladığını ve perioperatif kullanılan narkotik miktarını azalttığını gösterdik. Ancak, tüketilen inhalasyon ajanı ve postoperatif kullanılan analjezik madde miktarı üzerine anlamlı bir etkisini saptayamadık.
Yazar isimleri: ['Hafize Gülşah ÖZCAN', 'Tuğba BİNGÖL TANRIVERDİ', 'Burcu AVCI ÖZBALIK', 'Melek GÜRA ÇELİK']
Yayın Yılı: 28 Ağustos 2022
Dergi ismi: Harran Üniversitesi Tıp Fakültesi Dergisi
Yayın sayfa url: https://dergipark.org.tr/tr/pub/hutfd/issue/71631/1140199
Yayın pdf linki: https://dergipark.org.tr/tr/download/article-file/2523870
