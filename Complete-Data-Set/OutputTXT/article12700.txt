Makale Başlığı: Yaban keçisi (Capra aegagrus Erxleben, 1777)’nin diyetini oluşturan bazı odunsu bitki türleri: Giresun, Çamoluk örneği
Özet: Yaban keçisinin diyetini oluşturan bazı odunsu bitki türlerinin araştırıldığı bu çalışma, Giresun İli, Çamoluk İlçesi’nde 380 hektarlık (ha) alanda gerçekleştirilmiştir. Yapılan çalışma sonucunda, yaban keçisinin araştırma alanında yayıldığı bilinen 27 odunsu bitki türünden 16 tanesi ile beslendiği, doğrudan gözlemler ve fotokapan yöntemi ile belirlenmiştir. Bu türler; bodur ardıç (Juniperus communis), boz ardıç (J. excelsa), İspir meşesi (Quercus macranthera), mazı meşesi (Q. infectoria), tüylü meşe (Q. pubescens), sarıçam (Pinus sylvestris), dağ muşmulası (Cotoneaster nummularius), alıç (Crataegus orientalis), kotan alıcı (C. tanacetifolia), erik (Prunus x domestica), ahlat (Pyrus elaeagnifolia), kuşburnu (Rosa canina), böğürtlen (R. sanctus), akçaağaç yapraklı üvez (Sorbus torminalis), ak söğüt (Salix alba) ve keçi söğüdü (S. caprea) türleridir. Yaban keçilerinin bu türlerin meyve, ince dal, üzümsü kozalak, yaprak ve ibrelerini yıl boyunca yedikleri tespit edilmiştir. Yaban hayatı kaynaklarının sürdürülebilir yönetimi için, ormancılık faaliyetleri, alanı kullanan yaban hayvanlarının ekolojik istekleri dikkate alınarak gerçekleştirilmeli ve ağaçlandırma çalışmalarında, odun üretimi ve erozyon kontrolü gibi çalışmaların yanı sıra yaban hayatını destekleyici besin kaynağı olabilecek türlerinde ekim-dikimi yapılmalıdır. 
Yazar isimleri: ['Ahmet ARPACIK', 'Alptuğ SARI']
Yayın Yılı: 15 Aralık 2022
Dergi ismi: Ormancılık Araştırma Dergisi
Yayın sayfa url: https://dergipark.org.tr/tr/pub/ogmoad/issue/68488/1088370
Yayın pdf linki: https://dergipark.org.tr/tr/download/article-file/2311768
