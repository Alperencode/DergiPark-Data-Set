Makale Başlığı: Yeni Gıda Endekslerinde Haftanın Günü Etkisi Var mı?
Özet: Bu çalışmanın amacı, Türkiye’de TÜRİB Arpa (TRBARP), TÜRİB Buğday (TRBBGD) ve TÜRİB Mısır (TRBMSR) endekslerinde haftanın günü etkisinin varlığını incelemektir. Bu amaçla 01.04.2021 (endekslere ait ilk işlem günü) ile 24.01.2022 arasındaki dönemde endekslerin getiri serileri kullanılmıştır. Endeks getirilerinde değişen varyans (heteroskedastisite) sorunu tespit edilmesi nedeniyle, analizler GARCH (1,1) modeli kullanılarak gerçekleştirilmiştir. Analizler sonucunda, TÜRIB Arpa (TRBARP) endeksinde pazartesi ve salı günleri, TÜRIB Buğday (TRBBGD) endeksinde pazartesi ve perşembe günleri, TÜRİB Mısır (TRBMSR) endeksinde pazartesi günleri normal üstü getiri elde etme potansiyelinin bulunduğu ve bu yönüyle haftanın günü etkisinin görüldüğü tespit edilmiştir. Anomali tespit edilen günlerde normal üstü getiri elde etme potansiyelinin diğer yatırımcılar tarafından görülmesiyle endekslerde işlem hacminin artması beklenmektedir. Bu artış ile çalışmaya konu olan endekslerin (TÜRIB Arpa, TÜRİB Buğday ve TÜRİB Mısır) etkinliğinin kademeli olarak artacağı düşünülmektedir. Bunun sonucunda normal üstü getirinin aşamalı olarak ortadan kalkacağı değerlendirilmiştir. Böylelikle, piyasalardaki gelişmelerin endeks fiyatlarına piyasa etkinliğini bozmayacak şekilde yansıyacağı düşünülmektedir.
Yazar isimleri: ['İhsan Erdem KAYRAL', 'Levent AKSOY']
Yayın Yılı: 2 Ağustos 2022
Dergi ismi: IBAD Sosyal Bilimler Dergisi
Yayın sayfa url: https://dergipark.org.tr/tr/pub/ibad/issue/64491/1072318
Yayın pdf linki: https://dergipark.org.tr/tr/download/article-file/2248889
