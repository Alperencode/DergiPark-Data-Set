Makale Başlığı: Ordu İli Fındık Bahçelerinde Hint çileği [Potentilla indica (Jacks.) Th.Wolf.] Türünün Varlığı
Özet: Potentilla indica (Jacks.) Th.Wolf, Doğu ve Güney Asya kökenli bir bitki olup, bir çok ülkeye yayılmış durumdadır. Orta Avrupa ülkelerinde 19. yüzyılın başlarından itibaren süs bitkisi olarak kullanılması sonucu popülasyonu hızla artarak doğal ekosistemlerde istilacı tür durumuna gelmiştir. Türkiye Florası incelendiğinde bu türün Doğu Karadeniz Bölgesi’nde yayılış gösterdiği, bölgede yer alan Rize ili çay bahçelerinde sorun oluşturan bir yabancı ot türü olduğu görülmektedir. 2021 yılında Ordu ili fındık bahçelerinde yapmış olduğumuz kayıt altına alınmamış istilacı yabancı ot türlerinin belirleme çalışmasında, P. indica’nın bazı fındık bahçelerinde yayılış gösterdiği tespit edilmiştir. Survey yapılan 75 fındık bahçesinden, 16 bahçede P. indica türünün varlığı tespit edilmiştir.  Yükseklik ve denize uzaklık baz alınarak yapılan survey sonucu üç bölgeden de yabancı ot türüne rastlanmıştır. Bundan dolayı tür, fındık bahçelerinde geniş bir yayılış göstermiştir. P. indica, bölgede yoğun olarak bulunan ve genellikle aynı habitatı paylaşan Fragaria vesca türün meyve ve yaprak yapısı özellikleri ile benzerlik göstermektedir. Her ikisi de Rosaceae familyasına ait çok yıllık yabancı ot türleridir. Ayırt edici özellikleri, çiçek rengi ve meyve özellikleridir. F. vesca'nın beyaz çiçekleri, tatlı ve hafif sarkık meyveleri ile P. indica'nın sarı çiçekleri ve dik duran tatsız meyveleri birbirinden ayırt edici özellikleridir. İki türün benzerliğinden dolayı fındık bahçelerinde daha önce yapılan vejetasyon yapısı inceleme çalışmalarında türlerin birbirleri ile karıştırıldığı ve bu nedenle türün tespit edilemediği veya bulaşmasının yeni olabileceği tahmin edilmektedir. Bu çalışma, türün Ordu ili için ilk kayıt niteliğinde olup, tür hakkında genel bilgiler vermektedir.  
Yazar isimleri: ['Hikmet YONAT', 'Onur KOLÖREN']
Yayın Yılı: 4 Temmuz 2022
Dergi ismi: Türkiye Herboloji Dergisi
Yayın sayfa url: https://dergipark.org.tr/tr/pub/tjws/issue/71156/1077766
Yayın pdf linki: https://dergipark.org.tr/tr/download/article-file/2270114
