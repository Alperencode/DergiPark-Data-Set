Makale Başlığı: Eskişehir Osmangazi Üniversitesi Tıp Fakültesi Eğitim Programının UÇEP-2020 ileUyumluluk Analizi
Özet: Sayıları sürekli artış gösteren tıp fakültelerindeki mezuniyet öncesi tıp eğitiminin daha nitelikli bir hale dönüştürülebilmesi ve temel standartlarının belirlenebilmesi amacıyla “Ulusal Çekirdek Eğitim Programı (UÇEP)” kapsamında hazırlanan mezun yetkinlik ve yeterlik belgesinin en güncel versiyonu 2020 yılında yayınlanmıştır. Bu çalışmada, Eskişehir Osmangazi Üniversitesi (ESOGÜ) Tıp Fakültesi eğitim programının UÇEP-2020’yi kapsama düzeyinin belirlenerek, temel ve klinik tıp bilimlerindeki farklılıkların belirlenerek ve karşılaştırmalı olarak analiz edilmesi amaçlanmıştır. İlk aşamada tüm Anabilim dalları ve Dönem koordinatörleri tarafından eğitim programında yer alan teorik ve pratik ders içeriklerinin UÇEP-2020’deki semptomlar, klinik hastalıklar ve temel hekimlik uygulamaları başlıklarından hangilerini kapsadıklarını belirleyen yazılım destekli bir veri tabanı oluşturulmuştur. Sonraki aşamada klinik eğitim veren tüm Anabilim Dallarının eğitim sorumlularıyla 3 gün süren bir çalıştay düzenlenmiş, tüm veri girişleri kontrol edilerek, karşılıklı istişareler sonrası gerekli düzeltmeler yapılmış ve her stajda öğretilen temel hekimlik uygulamalarının düzeyleri belirlenmiştir. Verilerin analizi Microsoft Office-Excel programı ile oluşturulan makro destekli bir çalışma kitabı tasarımı ile gerçekleştirilmiştir. Bu tasarımda ESOGÜ Tıp Fakültesi eğitim programının ilk 3 sınıfı (Temel Bilimler) ile 4. ve 5. stajlarında (Klinik Bilimler) anlatılan konu başlıkları ayrı veri tabanları şeklinde oluşturulmuştur. Temel Bilimlerle ilgili analizlere ilk 3 sınıfta klinik bilimler tarafından anlatılan ders başlıkları dahil edilmemiştir. UÇEP-2020’de yer alan klinik semptom/bulgu/durumlar ve çekirdek hastalıklar satırlar halinde yerleştirilirken, klinik bilimlerde anlatılan dersler 4. ve 5. sınıflardaki döngülere göre gruplandırılmıştır. Temel tıp bilimlerinde ise semptomlar yerine organ sistemlerine göre kategorize edilen çekirdek hastalıklarla eşleştirme yapılmıştır. Yapılan değerlendirmeler sonucunda ESOGÜ Tıp Fakültesi Mezuniyet Öncesi Eğitim Programı içeriğinin UÇEP-2020’de bahsi geçen klinik semptomlar, çekirdek hastalıklar ve temel hekimlik becerilerini tam ve eksiksiz olarak karşılayan oldukça detaylı ve kapsamlı bir içeriğe sahip olduğu tespit edilmiştir. Listede yer alan klinik semptomların tamamının 4. Sınıf (%47) ve 5. Sınıf (%53) stajları sonunda kapsanmış olduğu ve farklı kliniklerde tekrar edildiği görülmektedir. En sık tekrarlanan klinik semptom/bulgunun, 18 farklı klinik tarafından anlatılması sebebiyle, “bulantı-kusma” olduğu; en az 11 farklı anabilim dalı tarafından anlatılan 33 semptomdan 22 tanesinin (%67) UÇEP-2020’de “*” ile işaretlenen, eğitim programlarında sık tekrarlanması öngörülen semptomlara karşılık geldiği tespit edilmiştir. Çekirdek hastalıkların temel bilimlerdeki tekrarlanma frekansının (%23) klinik bilimlere göre (%77) daha düşük olduğu; listede yer alan 342 hastalık başlığından 54 tanesine (%15,7) ilk 3 sınıfta Temel Tıp Bilimleri altında kategorize edilen ders içeriklerinin hiçbirinde yer verilmediği görülmektedir. %44,4’üne sadece bir, %25’ine ise iki farklı Anabilim dalı tarafından yer verildiği görülmektedir. Oluşturulan bu veri tabanları, önümüzdeki eğitim-öğretim dönemlerinde ulusal düzeyde önerilen yetkinlik ve yeterlikleri kapsama düzeyini genişletmek üzere ve ayrıca Fakültemiz vizyon ve misyonlarıyla uyumlu yeni başlıkları dahil etmek üzere yapılacak müfredat güncelleme çalışmalarında kullanılacaktır. Bu çalışma esnasında edindiğimiz deneyim ve izlenimler, UÇEP-2020’nin sadece mezuniyet öncesi tıp eğitimi programlarının hazırlanmasında ve değerlendirilmesinde yol gösteren önemli bir kılavuz olmakla kalmayıp, tıp fakültesi öğrencilerinin kendilerini asgari yetkinlik ve yeterlik düzeyine sahip olup olmadıklarını denetlemek açısından kullanabilecekleri oldukça faydalı bir doküman niteliği taşıdığını da göstermiştir.
Yazar isimleri: ['Emel ULUPINAR']
Yayın Yılı: 2 Kasım 2022
Dergi ismi: Türk Tıp Öğrencileri Araştırma Dergisi
Yayın sayfa url: https://dergipark.org.tr/tr/pub/toad/issue/73208/1193623
Yayın pdf linki: https://dergipark.org.tr/tr/download/article-file/2727005
