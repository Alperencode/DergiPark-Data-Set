Makale Başlığı: Müşterek Bir Hücum: Slav ve Avarların Selânik Kentine Saldırıları (617/618)
Özet: Göktürklerin hükmü altına girmek istemeyen Avarlar, batıya doğru hareket etmişler ve Bizans Devleti’ne elçilerini göndererek, onlarla anlaşma yapmak istediklerini bildirmişlerdir. Bizans Devleti’nin ise bu sırada, düşmanları olan Bulgarlara ve Slavlara karşı kullanabilecekleri bir güce ihtiyaçları bulunmaktaydı. Bu sebeple Bizans İmparatoru I. Justinianos (527-565), Avarlar ile bir anlaşma imzalamıştır. Anlaşmaya göre, Bizans Devleti, Avarlara yıllık vergi ödeyecek, Avarlar da bunun karşılığında Bizans Devleti’nin düşmanlarına karşı mücadele edeceklerdir. Dostça başlayan Bizans-Avar münasebetleri, daha sonraki yıllarda, şartların da değişmesiyle farklı bir hâl alacaktır. Nitekim Avarlar, II. Justinos (565-578) döneminden itibaren zaman zaman Bizanslıların düşmanı olan Slavlar ile menfaatlerine göre birlik tesis etmekten çekinmemişlerdir. Vuku bulan Slav-Avar ittifakının en büyük hedeflerinden biri Balkan toprakları üzerinedir. Balkanlar hem Slavlar ve Avarlar hem de Bizans Devleti açısından jeopolitik konumu itibariyle oldukça önemlidir. 565-616 yılları arasında Slav-Avar birlikleri gerçekleştirdikleri akınlarla bu bölgenin büyük bir kısmını ele geçirmelerine rağmen bölgenin en önemli merkezlerinden biri olan Selânik’in ele geçirilmesi mümkün olmamıştır. Bu çalışmada 617/618’de Slav-Avar kuvvetlerinin Selânik üzerine düzenlemiş oldukları hücümlar, kuşatma esnasında yaşanılanlar, kullanılan silâh ve teçhîzatlar ve vuku bulan saldırıların Bizans yanında Slav-Avar ittifakı açısından neticeleri Aziz Demetrios’un Mucizeleri isimli eser esas alınarak, değerlendirilecektir.
Yazar isimleri: ['Fatma İNCE']
Yayın Yılı: 31 Aralık 2021
Dergi ismi: Güneydoğu Avrupa Araştırmaları Dergisi
Yayın sayfa url: https://dergipark.org.tr/tr/pub/iugaad/issue/67742/900115
Yayın pdf linki: https://dergipark.org.tr/tr/download/article-file/1650524
