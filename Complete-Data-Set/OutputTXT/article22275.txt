Makale Başlığı: “BİYOLOJİK ÇEŞİTLİLİĞE MUTLAK VEDA”: PETER READING'İN -273,15 ADLI ŞİİR KİTABINDA EKOLOJİK YOK OLUŞ VE DENEYSEL ŞİİR BİÇEMİ
Özet: Tom Paulin tarafından “yok olan Britanya’nın gayri resmî milli şairi” olarak nitelendirilen Peter Reading (1946-2011), şiir kariyerinin ilk yıllarından itibaren eserlerinde, çevre felaketleri, iklim krizi ve türlerin yok oluşu gibi Antroposen döneme ait temalara yer vermiştir. Reading, 21.yüzyılın başından itibaren yazdığı şiir kitaplarında ise neo-liberal ekonomik sistemlerin ve insan türünün, yaşanan çevre felaketleri üzerindeki olumsuz etkilerini daha güçlü bir sesle eleştirmektedir. Bu çerçevede, Peter Reading’in ölmeden önce yazdığı son iki kitabından biri olan -273,15 [Mutlak Sıfır] başlıklı şiir koleksiyonu, ağıtsal bir ton ve deneysel şiir yöntemlerinin kullanmanın yanı sıra, iklim değişimine bağlı yaşanan çevre felaketleri ve önerilen çözüm önerilerinin ele alınışında hali hazırda kullandığımız dilin ve edebi yöntemlerin yeterliliğini sorgulanmaktadır. Peter Reading’in şiirleri, yaklaşan bir felaketle başa çıkma, kaos ve yok oluş gibi temaları Nuh Tufanı hikayesini yeniden yazarak ele almakla birlikte, farklı şiirsel öğeleri ve dilsel kesitleri harmanlamaktadır. Reading’in kitaplarında sıkça kullandığı sözsel ve görsel kolaj çalışmaları, -273,15 kitabında, Skinner tarafından entropolojik biçem olarak tanımlanan eko-şiir türüne yaklaşmakla birlikte, şair olarak kendi ekolojik duruşunun yetersizliklerini de sorgulamaktadır. Bu çalışma, Lynn Keller’ın eko-şiir alanındaki  son çalışmalarında öne sürdüğü “öz bilinçli Antroposen,” (self-conscious Anthropocene) kavramına odaklanarak, Peter Reading’in son dönem şiirlerinde üzerinde durduğu ekolojik tahribatla ilgili kaygılarını, çevre adaleti ve çağdaş şiir biçemleri arasındaki bağı irdelemeyi hedeflemektedir.
Yazar isimleri: ['Özlem TÜRE ABACI']
Yayın Yılı: 25 Haziran 2022
Dergi ismi: Ankara Üniversitesi Dil ve Tarih-Coğrafya Fakültesi Dergisi
Yayın sayfa url: https://dergipark.org.tr/tr/pub/dtcfdergisi/issue/70281/990874
Yayın pdf linki: https://dergipark.org.tr/tr/download/article-file/1956386
