Makale Başlığı: ‘ERKEN ÇOCUKLUKTA FEN EĞİTİMİ’ DERSİNİN ÇEŞİTLİ DEĞİŞKENLERE GÖRE ETKİLİLİĞİNİN İNCELENMESİ
Özet: Bu araştırma Erken Çocuklukta Fen Eğitimi dersinin, okul öncesi öğretmenliği programı öğrencilerinin fen öğretimi öz-yeterlikleri, fen öğretimine yönelik tutumları ve 21. yüzyıl becerileri öz-yeterlik algıları üzerindeki etkilerini incelemek amacıyla gerçekleştirilmiştir. Araştırmada nicel araştırma yaklaşımlarından tek gruplu ön test-son test deneysel desen kullanılmıştır. Araştırma bir devlet üniversitesinde öğrenimlerine devam eden 24’ü kadın, 7’si erkek olmak üzere toplam 31 öğrenci ile yürütülmüştür. 2019-2020 eğitim-öğretim yılı güz döneminde ‘Erken Çocuklukta Fen Eğitimi’ dersini alan okul öncesi öğretmenliği programı öğrencilerine, dönem başında ve sonunda “Fen Öğretiminde Öz-yeterlik İnancı Ölçeği”, “Fen Öğretimine Yönelik Tutum Ölçeği” ve “21. Yüzyıl Becerileri Öz-yeterlik Algısı Ölçeği” uygulanmıştır. Verilerin analizinde bağımlı örneklemler için t-testi kullanılmıştır. Araştırma sonunda, ‘Erken Çocuklukta Fen Eğitimi’ dersinin, okul öncesi öğretmenliği programı öğrencilerinin fen öğretimi öz-yeterlikleri, fen öğretimine yönelik tutumları ve 21. yüzyıl becerileri öz-yeterlik algıları üzerinde istatistiki olarak anlamlı bir fark oluşturmadığı sonucuna ulaşılmıştır. Araştırma sonuçlarına yönelik okul öncesi öğretmenliği programı öğrencilerinin fene yönelik öz-yeterlik algılarının gelişmesi için bu ders kapsamında mümkün olduğunca öğrencilere fene yönelik deneyler yapmaları için fırsatlar sunulması, fene yönelik tutumlarının gelişmesi için okul öncesi öğretmenliği lisans programına fen içerikli başka dersler de konulması, okul öncesi öğretmenliği programının tekrar gözden geçirilerek, öğrencilerin 21. yüzyıl becerilerini geliştirecek derslerin programa konulması gibi önerilerde bulunulmuştur.
Yazar isimleri: ['Büşra BAKİOĞLU', 'Orhan KARAMUSTAFAOĞLU']
Yayın Yılı: 25 Ocak 2022
Dergi ismi: Mehmet Akif Ersoy Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/maeuefd/issue/68192/981407
Yayın pdf linki: https://dergipark.org.tr/tr/download/article-file/1919178
