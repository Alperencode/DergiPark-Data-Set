Makale Başlığı: Ev Kadınlarının Sosyal Medya Deneyimleri: Batman Örneği
Özet: Tüm dünyada dijitalleşmenin hızlandığı bugünlerde internet tabanlı uygulamalar üzerine çalışmalar yapmak gittikçe daha da önem kazanmakta ve bu alanda çalışmaların yapılması hem mevcut süreç içerisindeki durumun analiz edilmesinde hem de gelecekte dijitalleşmenin hangi boyutlara evirilebileceği, ne gibi durumlarla karşılaşılabileceği üzerinde ön kestirimlerde bulunabilmek açısından önem taşımaktadır. Bu kapsamda internet tabanlı sosyal medya üzerine yapılan çalışmalar incelendiğinde genelde gençler, çocuklar ve çalışan kesim üzerinde araştırmaların yoğunlaştığı görülmektedir. Göze çarpan önemli bir husus ise çalışmayan, zamanının çoğunu evde geçiren sosyal medya kullanıcısı ev kadınları üzerinde yapılan çalışmaların sınırlı veya yetersiz olduğudur. Tüm dünyada küresel bir salgın haline gelen Covid-19 pandemisi sonrası sosyal medya kullanımında yaşanan artış, Türkiye’de kadınların istihdam oranının erkeklere nazaran düşük olması ve günümüzde Türkiye’de yaşanan işsizlik sorunları da göz önünde bulundurulduğunda ev kadınlarının sosyal medya kullanım alışkanlıklarını/pratiklerini araştırmak önem arz etmektedir. Bu çalışma böyle bir ihtiyacın varlığından ötürü herhangi bir meslekte çalışmayan, zamanının çoğunu evde geçiren, sosyal medya kullanıcısı olan ev kadınlarının sosyal medyayı kullanım pratiklerini/alışkanlıklarını belirlemek üzere hazırlanmıştır. Çalışma nitel araştırma yöntemi kapsamında yarı yapılandırılmış görüşme tekniğine dayalı olarak gerçekleştirilmiştir. Sosyo-ekonomik göstergeleri farklılaşan üç mahalleden toplamda 30 kadınla yüz yüze yapılan görüşmeler gerçekleştirilmiş, çalışmanın verileri katılımcıların verdikleri cevaplarla sınırlı tutulmuştur.
Yazar isimleri: ['Adnan ÇETİN', 'Kübra EDİS']
Yayın Yılı: 30 Eylül 2022
Dergi ismi: HAFIZA
Yayın sayfa url: https://dergipark.org.tr/tr/pub/hafizadergisi/issue/72646/1136508
Yayın pdf linki: https://dergipark.org.tr/tr/download/article-file/2510106
