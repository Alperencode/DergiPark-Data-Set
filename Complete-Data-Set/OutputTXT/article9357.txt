Makale Başlığı: Özel Yetenekli Öğrencilerin Okul Müdürü Kavramına Yönelik Metaforik Algıları
Özet: Türkiye’de Millî Eğitim Bakanlığı tarafından gerçekleştirilen ölçme, değerlendirme ve tanılama işlemleri ile özel yetenekli olarak belirlenen öğrenciler, örgün olarak eğitim-öğretim gördükleri normal okullarından sonra, yine bakanlığa bağlı olan Bilim ve Sanat Merkezlerinde özel olarak öğrenim görmektedirler. Özel yetenekli olarak tanılanmış olan bu öğrenciler, yaşıtlarından daha hızlı öğrenmekte, yaratıcılık, sanat ve liderlik alanlarında akranlarından daha ileride yer almakta, özel bir akademik yeteneğe, soyut fikirleri anlama becerisine sahip olan ve eğitim öğretim faaliyetleri içerisinde yüksek bir performansa sahip olan bireylerdir. Bilim ve Sanat Merkezlerinde yeteneklerine göre bireyselleştirilmiş özel bir eğitim ve öğretim programı görmekte olan bu öğrencilerin, öğrenim gördükleri kurumlardaki “okul müdürü”ne bakış açıları önem arz etmektedir. Çünkü bu bireyler sahip oldukları yetenekler açısından akranlarından çok ilerde yer almaktadır. Bu araştırmanın amacı, Millî Eğitim Bakanlığı tarafından yapılan değerlendirme işlemleri sonucunda özel yetenekli olarak tanılanmış olan öğrencilerin, eğitim-öğrenim gördükleri kurumlardaki okul müdürleri hakkındaki metaforik algılarını ortaya çıkarmaktır. Bu amaçla, araştırma kapsamında nitel araştırma yöntemlerinden olgu bilim yaklaşımı seçilmiştir. Çalışmada kullanılan veriler, özel yetenekli öğrencilerden metaforlar aracılığı ile elde edilmiştir. Araştırma 2021-2022 eğitim-öğretim yılı içerisinde, Antalya ilinde bir bilim ve sanat merkezinde uygulanmıştır. Çalışma 5. ve 6. sınıf düzeyinde öğrenim gören özel yetenekli öğrenciler ile gerçekleştirilmiştir. Çalışmada özel yetenekli öğrencilere “Okul Müdürü…….. gibidir/benzer. Çünkü……” şeklinde boşlukların yer aldığı formlar sunulmuştur. Özel yetenekli öğrencilerden gelen cevaplar doğrultusunda elde edilen tüm veriler, içerik analizi yöntemi ile değerlendirilmiş ve özel yetenekli bireylerin okul müdürüne ilişkin metaforik algıları belirlenmiştir. Özel yetenekli öğrenciler “okul müdürü” kavramına yönelik olarak 60 adet metafor üretmişlerdir. Bu metaforların %93,34’ü olumlu olmuştur.
Yazar isimleri: ['Arif AYDENİZ']
Yayın Yılı: 30 Haziran 2022
Dergi ismi: Journal of Innovative Research in Social Studies
Yayın sayfa url: https://dergipark.org.tr/tr/pub/jirss/issue/70160/1072109
Yayın pdf linki: https://dergipark.org.tr/tr/download/article-file/2248089
