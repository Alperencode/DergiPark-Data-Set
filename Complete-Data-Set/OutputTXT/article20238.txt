Makale Başlığı: GÜLŞEN-İ ŞU’ARÂ’DA “ÖLÜM”Ü TANIMLAYAN İFADELER
Özet: Ahdî’nin 1563 yılında tertip ettiği ve içerisinde 381 şairin biyografisi barındıran Gülşen-i Şu’arâ Anadolu sahasında yazılmış ilk tezkirelerdendir. Her tezkire yazarı gibi Ahdî de kendine has üslubu ile eserini, diğer tezkire müelliflerinden ayırmaya gayret etmiştir. Hazırlanan çalışmada Ahdi’nin Gülşen-i Şu’arâ isimli tezkiresinde yer alan şair biyografileri incelenerek bahsi geçen metinlerde “ölüm” ve “ölüm”ü tanımlayan ifadeler tespit edilmeye çalışılmıştır. Gülşen-i Şu’arâ, daha önce yayımladığımız, Âşık Çelebi’nin tezkiresinde ölümü inceleyen “Meşâ’irü’ş-Şuarâ’da “Ölüm”ü Tanımlayan İfadeler- I ve II”, isimli makalelerin sonuç bölümünde belirtildiği gibi on altıncı yüzyılda yazılmış şuara tezkirelerinin ölüm kavramı etrafında incelenmesi noktasında ele alınan diğer tezkiredir. Çalışma neticesinde Ahdî’ nin de tıpkı Âşık Çelebi gibi bir şairin ölümü hakkında bilgi verirken farklı kelimeleri kullandığı bazen de ölüm kavramını tasvirlere yer vererek okuyucuya aktardığı görülmüştür. Çalışma iki bölüm olarak düzenlenmiştir. İlk bölümde Ahdî’nin ölüm kavramını basit ifadelerle tasvir ettiği şair biyografilerine ikinci bölümde ise ölümün sanatlı ifadelerle tasvir edildiği şair biyografilerine yer verilmiştir. Çalışmanın içeriğini zenginleştirmek amacıyla Gülşen-i Şu’arâ’da yer alan ölüm ile ilgili kavramlar, daha önce hazırlanmış olan “Meşâ’irü’ş-Şuarâ’da “Ölüm”ü Tanımlayan İfadeler- I ve II” isimli makalelerde yer alan ölümü tanımlayan ifadelerle birlikte tablolar halinde okuyucuya sunulmuş ve bu şekilde bir karşılaştırma yapılmaya çalışılmıştır. Bu sayede ölüm kavramı etrafında şekillenmiş olan kelime kadrosu ortaya konulmaya çalışılmıştır.
Yazar isimleri: ['Savaşkan Cem BAHADIR']
Yayın Yılı: 31 Ekim 2022
Dergi ismi: Littera Turca Journal of Turkish Language and Literature
Yayın sayfa url: https://dergipark.org.tr/tr/pub/littera/issue/73305/1173542
Yayın pdf linki: https://dergipark.org.tr/tr/download/article-file/2643397
