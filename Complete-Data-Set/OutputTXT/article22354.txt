Makale Başlığı: ÜNİVERSİTE YERLEŞKELERİNİN KONUMU VE İDARİ COĞRAFYA ÖZELLİKLERİ BAKIMINDAN BENZEŞEN İKİ İL VE İLÇE MERKEZİ: KARABÜK-SAFRANBOLU, NİĞDE-BOR
Özet: Şehirlerin alansal büyümelerinde ve sosyoekonomik yönden gelişmelerinde üniversitelerin etkisi büyüktür. Karabük ile Safranbolu şehirlerinin birbirine yaklaştığı alanda Araç çayının yön değiştirdiği kavşakta bir sırt üzerinde yer alan Karabük Üniversitesi yerleşkesi, Safranbolu şehir merkezine 4-5 km uzaklıktadır.  Niğde ve Bor şehirleri arasında Bor’a 2-8 km uzaklıkta yer alan Niğde Ömer Halisdemir Üniversitesi’nin yerleşkesi de Niğde ile Bor şehirlerinin yerleşim alanlarını birbirine eklemlemek üzeredir.  İl merkezi konumunda olan Karabük (123.309) ve Niğde (166.511) şehirleri ile bu şehirlere yakın mesafede yer alan ve idari bakımdan ilçe merkezi durumunda olan Safranbolu (52.709) ve Bor (41.447) şehirleri idari coğrafya özellikleri bakımından da ortak özelliklere sahiptir. Büyükşehir belediyesi bulunmayan 51 il arasında yer alan Karabük ve Niğde illerinin merkez ilçeleri içinde il merkezi konumundaki Karabük ve Niğde şehirleri, kendilerine en yakın konumdaki ilçelerin yönetim merkezlerine yani Safranbolu ve Bor şehirlerine bitişik durumdadır. Karabük Merkez ilçesi ile Safranbolu ilçesi arasındaki mülki idare sınırı (ilçe sınırı), aynı zamanda Bulak deresi boyunca iki şehri birbirinden ayıran belediye sınırı ile çakışmaktadır. Aynı şekilde Niğde Merkez ilçesi ile Bor ilçesini ayıran mülki idare sınırı (ilçe sınırı), Niğde-Bor şehirleri arasında belediye sınırı ile çakışmaktadır ki bu durum idari coğrafya bakımından Türkiye ölçeğinde nadir görülen bir durumdur.
Yazar isimleri: ['Özgür GÖKMEN']
Yayın Yılı: 31 Temmuz 2022
Dergi ismi: Avrasya Beşeri Bilim Araştırmaları Dergisi
Yayın sayfa url: https://dergipark.org.tr/tr/pub/abbad/issue/71764/1154916
Yayın pdf linki: https://dergipark.org.tr/tr/download/article-file/2575724
