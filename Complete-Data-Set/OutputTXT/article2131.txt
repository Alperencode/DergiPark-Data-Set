Makale Başlığı: Beden Eğitimi ve Spor Öğretmen Adaylarının Öğretme Motivasyonu ve Motivasyonel Kararlılığı Arasındaki İlişkinin İncelenmesi
Özet: Bu araştırmanın amacı, Beden Eğitimi ve Spor (BES) öğretmen adaylarının öğretme motivasyonu ve motivasyonel kararlılık düzeylerini belirlemek, demografik özelliklere göre karşılaştırmak ve bu iki kavram arasındaki ilişkiyi ortaya koymaktır. Araştırmada genel tarama modellerinden ilişkisel tarama modeli kullanılmıştır. Araştırmanın örneklemini farklı üniversitelerde öğrenim gören 150 BES öğretmen adayı oluşturmaktadır. Veri toplama aracı olarak Kauffman, Yılmaz-Soylu ve Duke (2011) tarafından geliştirilen, Güzel-Candan ve Evin-Gencel (2015) tarafından Türkçeye uyarlanan Öğretme Motivasyonu Ölçeği ile Constantin, Holman ve Hojbotă (2011) tarafından geliştirilen Sarıçam, Akın, Akın ve İlbay (2013) tarafından da Türkçeye uyarlanan Motivasyonel Kararlılık Ölçeği kullanılmıştır. Öğretme motivasyonu ve motivasyonel kararlılık düzeyleri cinsiyet, yaş ve öğrenim gördükleri üniversite açısından incelendiğinde anlamlı bir farklılık bulunmamaktadır (p>.05). BES öğretmenliği bölümünü tercih etme nedenleri arasında anlamlı bir fark bulunmaktadır (p<.05). Öğretme motivasyonu ve motivasyonel kararlılık arasındaki ilişki incelendiğinde ise pozitif yönde orta düzeyde bir ilişki bulunmaktadır (p<.05). BES öğretmen adaylarını öğretme motivasyonu ve motivasyonel kararlılığın sürdürülmesinde cinsiyet, yaş ve üniversite gibi değişkenler etkilememektedir. Bu mesleği severek ve isteyerek tercih etmeleri, mesleklerini severek icra edeceklerinin göstergesi olabilir. 
Yazar isimleri: ['Diyar KAYA SAYLAM', 'Mehmet ASMA']
Yayın Yılı: 30 Haziran 2022
Dergi ismi: Avrasya Spor Bilimleri ve Eğitim Dergisi
Yayın sayfa url: https://dergipark.org.tr/tr/pub/ejsse/issue/70177/1030768
Yayın pdf linki: https://dergipark.org.tr/tr/download/article-file/2108621
