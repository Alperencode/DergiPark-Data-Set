Makale Başlığı: STREPTOZOTOSİN İLE İNDÜKLENEN DİYABETLİ SIÇAN AORT VE KORPUS KAVERNOZUM DOKULARINDA MİTOTEMPO’NUN ENDOTEL ÜZERİNE MUHTEMEL KORUYUCU ETKİSİ
Özet: Amaç: Deneysel olarak sıçanlarda Streptozotosin ile oluşturulmuş diyabet modelinde bir mitokondri spesifik antioksidan olan Mitotempo’nun endotelial ve erektil disfonksiyona etkisinin incelenmesi amaçlanmıştır.Gereç ve Yöntem: Deney için 280-320 g ağırlığında Wistar-Albino soyu sıçanlar kullanılmıştır. Diyabet grubuna 50 mg/kg intraperitoneal tek doz streptozotosin uygulanmıştır. 1 hafta sonunda 300 mg/dl kan glikozu seviyesinin üstünde olanlar diyabet kabul edilmiştir. 4 hafta boyunca kan glikozu takip edilmiştir. Bu 4 hafta boyunca tedavi grubuna 0.7 mg/kg/gün oral mitotempo uygulanmıştır. 4. Hafta sonunda dekapite edilen hayvanların aort ve korpus kavernozum dokuları alınarak kasılma ve gevşeme yanıtları izole organ banyosunda değerlendirilmiştir.Bulgular: Çalışma sonuçlarımıza göre diyabet modelinde mitotemponun 0.7 mg/kg/gün dozunda 4 hafta süre ile uygulanması hem torasik aorta hem de korpus kavernosum endotel yanıtlarını korumuştur. KCl kasılmasına göre rölatif olarak değerlendirilen fenilefrin kasılma yanıtları gruplar arasında farklılık göstermemiştir.Sonuç: Endotel hücreleri, dolaşımdaki maddelere ilk maruz kalan organlardan biri olarak tanımlanabilir. Hipergliseminin neden olduğu endotel disfonksiyonda mROS’un etkisi bilinmektedir. Diyabete bağlı oluşan endotel disfonksiyonun engellenebilmesi hastalığa bağlı mortalite ve morbiditenin önüne geçebilir. Çalışmamızda mitotemponun diyabetik endotelial disfonksiyon üzerine olası etkileri değerlendirilmiş ve sınırlı koruyucu etkileri gösterilmiştir.
Yazar isimleri: ['Eser YILDIZ', 'Pınar AYVAT', 'Ayşegül ŞAHİN', 'Mehmet Mesut PİŞKİN', 'Burak Cem SONER']
Yayın Yılı: 30 Haziran 2022
Dergi ismi: Sağlık Bilimlerinde İleri Araştırmalar Dergisi
Yayın sayfa url: https://dergipark.org.tr/tr/pub/sabiad/issue/69861/1105948
Yayın pdf linki: https://dergipark.org.tr/tr/download/article-file/2384339
