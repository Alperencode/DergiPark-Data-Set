Makale Başlığı: Türk Bankacılık Sektörü Müşterilerinin Şubesiz Dijital Bankacılığa Yönelik Olumsuz Tutumlarını Etkileyen Faktörler Üzerine Bir Araştırma
Özet: Bankacılık sektöründe yaşanan hızlı dijitalleşme, şubelerin dağıtım kanalı olarak yoğun olarak kullanıldığı geleneksel bankacılık anlayışından farklı olarak şubesiz dijital bankacılık anlayışını ortaya çıkarmıştır. Yeni nesil şubesiz dijital bankaların ulaşmış oldukları müşteri portföyleri büyük dikkat çekmektedir. Bu yeni bankacılık anlayışı Türk bankacılık sektörünün de dikkatini çekmiş ve BDDK tarafından hazırlanan yönetmeliklerle şubesiz dijital bankacılık faaliyetleri mümkün hale getirilmiştir. Şubesiz dijital bankacılık Türk bankacılık sektörü için yeni bir faaliyet alanıdır ve bir yeniliğin kullanıcılar tarafından benimsenmesi üzerinde yeniliğe karşı niyetin, yeniliğe karşı niyetin üzerinde ise yeniliğe karşı tutumun etkili olduğu kabul edilmektedir. Yeniliğe karşı tutum üzerinde ise birçok dış faktörün etkili olduğu belirtilmektedir. Bu nedenle bu araştırmada banka müşterilerinin şubesiz dijital bankacılığa yönelik olumsuz tutumları üzerinde etkili olan bazı faktörlerin araştırılması amaçlanmıştır. Bu amaçla 357 geleneksel banka müşterisine çevrimiçi anket uygulanmış ve yanıtlar regresyon analizine tabi tutulmuştur. Regresyon analizi ile şubesiz dijital bankacılığa yönelik olumsuz tutum üzerinde şubesiz dijital bankacılığa yönelik güven, algılanan fayda, geleneksel banka kullanım alışkanlığı ve memnuniyeti faktörlerinin etkisi analiz edilmiştir. Sonuçlar şubesiz dijital bankacılığa yönelik olumsuz tutumun geleneksel banka kullanım alışkanlığından, şubesiz dijital bankacılığa yönelik güvenden ve şubesiz dijital bankacılığa yönelik algılanan faydadan anlamlı ve pozitif yönde etkilendiği, buna karşılık geleneksel banka memnuniyetinden anlamlı bir şekilde etkilenmediği göstermektedir.
Yazar isimleri: ['Mustafa BEYBUR']
Yayın Yılı: 16 Ekim 2022
Dergi ismi: Cumhuriyet Üniversitesi İktisadi ve İdari Bilimler Dergisi
Yayın sayfa url: http://esjournal.cumhuriyet.edu.tr/tr/pub/issue/71333/1082700
Yayın pdf linki: https://dergipark.org.tr/tr/download/article-file/2289431
