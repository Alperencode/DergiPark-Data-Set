Makale Başlığı: İnfraklaviküler ve interskalen bloğun önkol oksijenasyonuna etkisi: randomize kontrollü bir çalışma
Özet: Amaç: Ultrasonografi görüntüleme (USG) eşliğinde yapılan infraklaviküler blok (İKB) ve interskalen blok (İSB), üst ekstremite ameliyatlarında en sık kullanılan brakiyal pleksus blok teknikleridir. Bu blokların uygulanmasından sonra sempatik blokaj oluştuğu ve blokajın neden olduğu vazodilatasyon ile kan akımının arttığı bilinmektedir.  Bu çalışmada USG ile birlikte uygulanan İKB ve İSB'nin önkol doku oksijenasyonuna etkisinin karşılaştırılması amaçlandı.Gereç ve Yöntem: Bu çalışmaya elektif veya acil kol, dirsek veya önkol cerrahisi planlanan 18-65 yaş arası ASA I-III risk gruplarına ait yüz dört hasta dahil edildi. Hastalar iki gruba ayrıldı: Grup İKB ve Grup İSB. Bazal hemodinamik ölçümlere ek olarak, blok öncesi ve blok tamamlandıktan sonra 10., 20. ve 30. dakikalarda Perfüzyon indeksi(PI), ortalama akım hızı(TAV), brakiyal arter çapı(BAÇ), brakiyal arter alanı(BAA), brakiyal arter atım akımı (BF) ve doku oksijen satürasyonu(rSO2) verileri önceden kaydedildi.Bulgular: Grup İSB ve Grup İKB'deki hastaların demografik verileri karşılaştırıldı, gruplar arasında anlamlı fark saptanmadı. PI ve rSO2 değerlerindeki artış yüzdelerinin zamana göre dağılımı incelendiğinde, gruplar arasında anlamlı farklılıklar bulundu. 0. dakika ile 10., 20. ve 30. dakikalar arasında BF, TAV, BAA ve BAÇ değerlerindeki yüzde artışlarında anlamlı fark yoktu. Grup İSB'de 8 hastada (%15) Horner sendromu, 3 hastada (%5) ani ses kısıklığı gözlendi. Grup İKB'de komplikasyon gelişmedi.Sonuç: Bu çalışmada İKB ve İSB'nin önkol doku oksijenasyonu üzerindeki etkilerinin karşılaştırıldığı ve İKB'nin rSO2 ve PI değerlerini arttırdığı tespit edilmiştir.
Yazar isimleri: ['Özcan PİŞKİN', 'Bengü Gülhan AYDIN', 'Rahşan Dilek OKYAY', 'Gamze KÜÇÜKOSMAN', 'Hilal AYOĞLU']
Yayın Yılı: 30 Eylül 2022
Dergi ismi: Cukurova Medical Journal
Yayın sayfa url: https://dergipark.org.tr/tr/pub/cumj/issue/72549/1031005
Yayın pdf linki: https://dergipark.org.tr/tr/download/article-file/2109574
