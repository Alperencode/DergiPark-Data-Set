Makale Başlığı: Farklı Tekniklerle Planlanan Göğüs Duvarı Işınlamalarında Yüzey Dozunun Dozimetrik Olarak Karşılaştırılması
Özet: Amaç: Bu çalışmada göğüs duvarı ışınlamalarında hasta cildinin aldığı yüzey dozunun farklı tekniklerle yapılan planlamalarda elde edilen değerler ile ölçüm sonucu elde edilen değerlerin kıyaslanması amaçlanmıştır. Yöntem: Rando fantomun boluslu ve bolussuz olmak üzere Bilgisayarlı Tomografide iki farklı görüntülemesi yapıldı. Görüntülemesi yapılan fantom görüntüleri konturlama sistemine aktarıldı. Gögüs duvarına benzer şekilde hedef hacim ve kritik organlar çizildi ve planlama sistemlerine aktarıldı. Çizilen bu konturlar üzerinden Tomotherapy ve Linac tedavi cihazlarına ait Tedavi planlama Sistemlerinde (TPS)  göğüs duvarı bölgesine günlük 2 Gy den 25 iş günü toplamda 50 Gy doz tanımlanarak farklı tekniklerle planlamalar yapıldı. Varian True Beam Milenyum lineer akseleratör tedavi cihazında 3BRT, IMRT ve VMAT, Accuray Radixact TomoTherapy  tedavi cihazında ise Helikal tedavi planlaması hazırlandı.  Onaylanan planlar tedavi cihazlarında rando- fantom üzerinde belirlenen noktalara mosfet yerleştirilerek ışınlandı ve yüzey dozu ölçümleri alındı. Tedavi planlama sisteminde okunan yüzey dozları ile mosfet ile okunan yüzey dozları karşılaştırıldı. Bulgular: Planlama tekniğinden bağımsız işaretlenen noktaların plan üzerindeki ortalama  değerleri ile ölçümleri arasında istatistiksel açıdan bir fark yoktur (p > 0.05). Boluslu rando fantom üzerinde çalışılan farklı tedavi tekniklerinde planlamalarda tüm tekniklerinde hedef doza yakın sonuçlar elde edilmiştir. Bolussuz planlamalarda ise tomotherapy ile yapılan planlamada yüzey dozu reçete dozuna en yakın değerlere sahiptir (Bolussuz;  Planlanan \ Ölçülen: 4593 ± 227 \ 4408 ± 52, Boluslu; Planlanan \ Ölçülen; 5122 ± 104 \ 5025 ± 175).Bolussuz rando fantom üzerinde çalışılan farklı tedavi tekniklerinden elde edilen ölçüm sonuçlarının ortalamaları arasında anlamlı farklılık yoktur (p=0.075). Fakat ölçülen değerlerin ortalama ve standart sapma değerlerine göre 5.000 cGy doza en yakın olan Helikal tekniktir (4408  ± 52). VMAT planlamadan elde edilen ölçüm sonucu ise reçete dozuna göre en düşük doza sahiptir (3425 ± 175).Sonuç: Planlama algoritmaları yüzey dozunu öngörmede güvenilir bulunmuştur. Yüzey dozu her iki durum da da Helikal planlama tekniğinde reçete dozuna en yakın, VMAT planlama tekniğinde ise en düşüktür.  Bu durum yüzey dozunun yüksek tutulması istenildiği durumda göz önünde bulundurulmalıdır.
Yazar isimleri: ['Fatma ALTINTAŞ', 'Suheyla AYTAÇ ARSLAN', 'Gonca ALTINIŞIK İNAN', 'Zerrin GANİ', 'Gizem VAR', 'Yılmaz TEZCAN']
Yayın Yılı: 20 Eylül 2022
Dergi ismi: Türkiye Sağlık Araştırmaları Dergisi
Yayın sayfa url: https://dergipark.org.tr/tr/pub/tjhr/issue/71605/1080214
Yayın pdf linki: https://dergipark.org.tr/tr/download/article-file/2279426
