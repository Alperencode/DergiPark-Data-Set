Makale Başlığı: Sürdürülebilir orman yönetimi için mevcut arıcılık koşullarının analizi: Ordu ili örneği
Özet: Türkiye, sahip olduğu olağanüstü topografik ve iklim yapısının da desteğiyle dünyada arı kolonileri ve bal üretimi açısından çok önemli bir konuma sahiptir. Ordu ili Türkiye'de bal üretiminde ilk sırada yer almaktadır. Bu çalışma Ordu ili arıcılık kooperatifine kayıtlı dört farklı ilçeden 60 arıcı ile görüşülerek mevcut arıcılık durumlarını ortaya koymak ve bal üretimini artırmak için geliştirilmiş arı kovanlarının benimsenmesini etkileyen faktörleri belirlemek amacıyla gerçekleştirilmiştir. Elde edilen veriler tanımlayıcı istatistikler ve lojistik modellerle analiz edilmiştir Görüşülen arıcıların %93'ünün aynı anda kutu kovanları kullanırken hala geleneksel kovanları kullanması çalışmanın önemli bulgularından biri olmuştur. Yüksek nem, arılar için ortamın soğuk olması, verimin düşük olması ve arılarda hastalıkların artması gibi nedenlerle kutu kovan yerine ahşaptan yapılmış geleneksel kovanların kullanılmaya devam edildiği görülmüştür. Katılımcıların eğitim düzeyleri ilk ve orta öğretim düzeyinde olup yaş ortalamaları ise 60,72 olarak hesaplanmıştır. Bununla birlikte katılımcı arıcıların %98,3'ünün arıcılıkla ilgili resmi olarak bir eğitim aldığı tespit edilmiştir. Tüm katılımcılar ormanların arıcılık için çok önemli olduğuna vurgu yapmıştır.  Katılımcıların tamamı bal ormanlarının da faydalı ve uygun bir uygulama olduğunu belirtirken, %96,7'si (n=58) bal ormanları hakkında yeterince bilgilendirilmediklerini ifade etmiştir. Bu nedenle bozulmuş ormanların rehabilite edilerek orman köylülerine ve kırsal kesime sunulması amacıyla bal ormanlarının kurulması, ormanlar üzerindeki baskının azaltılması, biyolojik çeşitliliğin korunması ve sürdürülebilir kırsal kalkınma açısından önemlidir.
Yazar isimleri: ['Hasan Emre ÜNAL']
Yayın Yılı: 13 Haziran 2022
Dergi ismi: Anadolu Orman Araştırmaları Dergisi
Yayın sayfa url: https://dergipark.org.tr/tr/pub/ajfr/issue/70262/1057147
Yayın pdf linki: https://dergipark.org.tr/tr/download/article-file/2189398
