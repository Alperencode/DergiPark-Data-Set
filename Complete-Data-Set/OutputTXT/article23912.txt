Makale Başlığı: DEMOKRASİ, SEÇİM VE SEÇİM SİSTEMLERİ
Özet: Demokrasiyle yönetilen ülkelerde siyasal iktidarın meşruiyeti halk iradesiyle sağlanmaktadır. Halk iradesi en somut biçimde seçimlerle ortaya çıkmaktadır. Yönetenlerin yönetilenlerce özgür bir şekilde seçilebildiği siyasî rejimleri, demokratik rejim olarak adlandırmak mümkündür. Farklı dünya görüşleri ve menfaatlere sahip bulunan türlü kişi ve toplulukların serbest şekilde örgütlenerek siyasal iktidar yarışına dahil olabilmelerini ifade eden çoğulcu siyaset, ancak çoğulculuğu koruyan bir özgürlükler düzeninde hayat bulabilir.Demokrasinin, temsili demokrasi olarak önem kazanması ve yaygınlaşmasının en önemli sonucu, temsilcilerin belirlenmesi amacı ile seçim yapılması zorunluluğudur. Bu çerçevede seçim, bir siyasi sistemin demokratik olma durumu ile ilgili temel özelliklerden birisi olarak ele alınabilir. Bugünün temsili demokrasi uygulamalarında meclis ve hükümetler seçim mekanizması aracılığıyla tesis edilmektedir. Halk iradesini yansıtmanın demokratik bir aracı olarak seçimler, temsili demokrasilerde milletin egemenliği kullanabilmesini fiilen ve hukuken mümkün kılan önemli bir araçtır.Seçim sistemleri, siyasal yaşam üzerinde farklı etkiler oluşturur. Bu açıdan demokrasilerdeki seçim sistemine ilişkin tercihler ve farklı uygulamalara dönük düzenlemeler, kendi özelinde bütüncül bir sistem ortaya çıkartır. Seçim konusundaki düzenlemeler ve aynı bağlamdaki çözüm önerileri ülkeden ülkeye değişmekle birlikte, bu konudaki ortak payda demokratik çerçevede oluşturulan standartlardır. Bu çerçevede çalışmada, demokrasi çerçevesinde seçim ve seçim sistemleri konusu ele alınmakta ve bu bağlamda konunun teoriden pratiğe yansımalarının görünürlüğüne katkı sağlanması amaçlanmaktadır.
Yazar isimleri: ['İsa TURAN']
Yayın Yılı: 28 Kasım 2022
Dergi ismi: Toplum Ekonomi ve Yönetim Dergisi
Yayın sayfa url: https://dergipark.org.tr/tr/pub/teyd/issue/73560/1176743
Yayın pdf linki: https://dergipark.org.tr/tr/download/article-file/2656674
