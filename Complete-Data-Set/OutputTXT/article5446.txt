Makale Başlığı: Kamkatın muhafazası ve çeşitli gıdaların üretiminde kullanımı
Özet: Rutaceae familyasının Fortunella cinsine ait olan kamkat, küçük meyveleri olan bir ağaçtır. Kamkat, anavatanı olan Çin’in yanı sıra Japonya, Amerika, Avustralya, Güney Afrika, Porto Riko, Guatemala, Kolombiya, Brezilya ve Hindistan’da yetiştirilmektedir. Meiwa (Fortunella crassifolia), Hong Kong (F. hindsii), marumi (F. japonica), nagami (F. margarita), F. obovata ve F. polyandra gibi türleri bulunmaktadır. Çapı 2 cm, ağırlığı 10 g olan kamkat meyvesinin şekli yuvarlak veya oval olup tadı ekşidir. Rengi turuncu sarı kabuğu ise tipik bir aromaya sahip, tatlı ve yenilebilirdir. Lif, şeker ve mikroelementler yönünden zengin olan kamkat meyvesinin hasat sonrası raf ömrü, Penicillium'un etkisinden dolayı nispeten kısadır ve bu da yüksek düzeyde çürüme ile sonuçlanmaktadır. 2-4°C’de ticari soğuk depolarda 1-2 ay, ev tipi buzdolabında ise 2-3 hafta, kalitede önemli kayıp olmadan muhafaza edilebilmekte, oda sıcaklığında ise yalnızca birkaç gün dayanmaktadır. Kamkatın kalitesini korumak ve raf ömrünü artırmak için çeşitli teknolojiler uygulanmaktadır. Bu uygulamalar, düşük sıcaklık, kurutma, modifiye atmosfer paketleme ve kaplama gibi bazı yöntemlerdir. Kamkat taze olarak tüketilebildiği gibi reçel, marmelat, jöle, sos, şurup, likör, şarap, turşu, şekerleme, sorbe, sufle gibi çeşitli yiyecek tariflerinde kullanılmaktadır. Literatür incelendiğinde kamkat meyvesinin taze veya kurutularak kullanılması, püre veya toz haline getirilerek kullanılması gibi uygulamaların çeşitli gıdaların aroma, renk, tekstürel özellikler ve besin değerine etkilerinin araştırıldığı görülmektedir. Kamkat meyve tozunun bisküvi, kek; püresinin dondurma, yoğurt ve fonksiyonel içecek eldesinde kullanıldığı çalışmaların yanı sıra kamkattan meyve suyu, reçel, sirke, likör ve şarap gibi ürünlerin üretimi ve üretim parametrelerinin belirlenmesine yönelik çalışmalar bulunmaktadır. Bu derlemede kamkat meyvesi ile ilgili bilgilere yer verilmiş olup muhafazası ve gıda üretimindeki kullanım alanlarından bahsedilmiştir.
Yazar isimleri: ['Nuray CAN']
Yayın Yılı: 8 Haziran 2022
Dergi ismi: Eurasian Journal of Biological and Chemical Sciences
Yayın sayfa url: https://dergipark.org.tr/tr/pub/ejbcs/issue/69975/1049566
Yayın pdf linki: https://dergipark.org.tr/tr/download/article-file/2162121
