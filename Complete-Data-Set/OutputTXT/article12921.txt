Makale Başlığı: Bell paralizili hastalarda korneal morfolojik ve topografik değişikliklerin değerlendirilmesi
Özet: Amaç: Tek taraflı Bell paralizili (BP) hastalarda BP’ye bağlı gelişebilecek oküler yüzey değişikliklerinin kuru göz parametreleri, korneal dansitometri değerleri ve aberasyonlar üzerindeki etkilerini değerlendirmek ve sağlıklı gözleriyle karşılaştırmak.Gereç ve yöntem: Bu çalışmaya tek taraflı BP tanısı konan 33 hastanın 33 gözü ve 33 sağlıklı diğer gözü dahil edildi. Tüm hastalara en iyi düzeltilmiş görme keskinliği (EİDGK), göz içi basıncı ölçümü, yüzeyel punktat keratopatiyi (YPK) gözlemlemek için biyomikroskopi, gözyaşı kırılma zamanı (GKZ) testi ve detaylı fundoskopik muayeneyi içeren tam bir oftalmolojik muayene yapıldı. Korneal topografik, dansitometrik ve aberrometrik ölçümler Pentacam Scheimpflug görüntüleme sistemi kullanılarak ölçüldü.Bulgular: Çalışmaya katılan hastaların 19'u (%57,6) kadın, 14'ü (%42,4) erkekti ve 33 hastanın yaş ortalaması 54,9±14,7 yıldı. House-Brackmann skalasına göre hastaların büyük çoğunluğunda II. derece fasiyal sinir paralizisi vardı. Etkilenen gözdeki EİDGK 0,74±0,23 olup sağlıklı gözlere (0,87±0,21) kıyasla daha düşüktü (p=0,029). Paralizi tarafındaki gözlerde ortalama GKZ 6,0±4,7 olup, sağlam gözlere (8,7±4,0) kıyasla daha düşüktü (p=0,014). Yüzeyel punktat keratopati 23 (%69,7) hastada mevcuttu. Korneal dansitometri değerleri karşılaştırıldığında, etkilenen gözlerde anterior konsantrik zonlardaki dansitometri ölçümlerinin göreceli daha yüksek olduğu izlendi. Korneal aberometrik değerler de etkilenen gözlerde göreceli daha yüksekti. Korneal keratometrik, dansitometrik ve aberrometrik değerler açısından etkilenen ve sağlam gözler arasında anlamlı bir fark gözlenmedi (tümü için p>0,05).Sonuç: Bell paralizili hastalarda korneal ekspojur görsel komplikasyonlara ve gözyaşı üretiminin azalmasına neden olabilir. Bell paralizisinin oküler bulgularını gözlemlemek için oküler yüzeyin incelenmesi esastır. Göz hekiminin temel önceliği, istenmeyen oküler sonuçları önlemek için yeterli kornea korumasını sağlamaktır.
Yazar isimleri: ['Erman BOZALİ', 'Duygu YALINBAŞ YETER', 'Merve ÇİFTÇİ', 'Adem BORA']
Yayın Yılı: 1 Ekim 2022
Dergi ismi: Pamukkale Tıp Dergisi
Yayın sayfa url: https://dergipark.org.tr/tr/pub/patd/issue/68710/1109669
Yayın pdf linki: https://dergipark.org.tr/tr/download/article-file/2400005
