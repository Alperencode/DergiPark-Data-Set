Makale Başlığı: TÜRKİYE’DE AKILLI KENT ALAN YAZINININ GENEL PROJEKSİYONU: DERGİPARK KAPSAMINDAKİ ÇALIŞMALAR ÜZERİNE BİR ARAŞTIRMA
Özet: Akıllı kentler, geleneksel kent anlayışına dijital planlama, sürdürülebilirlik, yenilik, çok paydaşlık, kapsayıcılık gibi yaklaşımlarla birlikte, büyük veri, nesnelerin interneti, bulut bilişim gibi uygulamaları eklemleyen, canlı ve dinamik kentlerdir. Akıllı kent olgusunun beraberinde getirdiği, genellikle internet ve teknoloji tabanlı bu uygulamaların kent planlamasındaki rolleri, kent algısındaki etkileri, uygulamadaki gelişim potansiyelleri, sonuçlarında ortaya çıkan ve çıkması muhtemel sorunlar, kent çalışma alanı için yepyeni çalışma alanları ortaya çıkarmıştır. Akıllı kentler çalışma alanının alt konularının görece fazlalığı ve çeşitliliği nedeniyle, yeni bir alan olmasına karşın, yapılan çalışmaların odak konular kapsamında parçalı bir yapıda olduğu ilk izlenimde söylenebilir. Kimi çalışmalar henüz akıllı kent olgusunun tanımı, kapsamı, içeriği ve akıllı bileşenleri üzerine odaklanıp akıllı kenti tanımaya ve tanıtmaya çalışırken, kimileri ise çok spesifik konularda akıllı kente ilişkin donanımsal modeller geliştirmektedir. Akıllı kentler üzerine çeşitli disiplinler temelinde yapılan bu çalışmalar ülkelerde, ulusal ve yerel örneklemlerde yukarı yönlü ivme kazanırken, aynı durum Türkiye için de geçerli olmuştur. Dolayısıyla bu çalışma, akıllı kent çalışmalarında ilk izlenimde göze çarpan bu parçalı yapıyı Türkiye menşeli çalışmalar örnekleminde çözümlemeyi amaçlamaktadır. Çalışmada, Türkiye’de Dergipark portalında çeşitli dergiler kapsamında yayınlanan 80 adet Akıllı Kent odaklı çalışma üzerine bir içerik analizi gerçekleştirilmiştir. Yapılan analizle birlikte çalışma sonucunda Türkiye menşeli kent çalışmalarının odaklandığı temel konular, yıllar ve içerikleri bazında değerlendirilmiştir. Çalışma sonucuna göre Türkiye’de akıllı kent alan yazını, ilk yıllarda akıllı kentin kavramsal boyutunu derinlemesine irdelemeyen, direkt olarak uygulama odaklı çalışmalarla filizlenmiş; ilerleyen yıllarda kavramsal boyutla birlikte kent yönetimi, kamu hizmeti, sürdürülebilirlik konuları etrafında gelişmiş ve son dönemde ise kent güvenliği konusu kapsamına almıştır. Çalışma, ilk kısımlarında başvurduğu uluslararası ve analizde ele aldığı Türkiye menşeli çalışmalarla, geniş bir akıllı kent alan yazınını da okuyucuya sunmaktadır.
Yazar isimleri: ['Volkan GÖÇOĞLU']
Yayın Yılı: 30 Haziran 2022
Dergi ismi: Ombudsman Akademik
Yayın sayfa url: https://dergipark.org.tr/tr/pub/ombudsmanakademik/issue/70656/1087071
Yayın pdf linki: https://dergipark.org.tr/tr/download/article-file/2306607
