Makale Başlığı: TEMEL YETERLİLİK TESTİ BAŞARI SIRASI BARAJININ MÜZİK ÖĞRETMENLİĞİ PROGRAMLARI ÖZEL YETENEK SEÇME SINAVINA ETKİLERİ
Özet: Mesleki müzik eğitimi verilen yükseköğretim kurumlarına öğrenci seçimi üniversitelerin düzenlediği özel yetenek sınavıyla yapılmaktadır. Yükseköğretim Kurulu’nun (YÖK) 2020 yılındaki kararı ile 2020-YKS’de özel yetenek sınavıyla öğrenci alan öğretmenlik programlarına öğrenci başvurularında; adayların, Temel Yeterlilik Testinde (TYT) en düşük 800.000’inci başarı sırasına sahip olmaları şartı getirilmiştir. Araştırmanın amacı; eğitim fakültelerinin özel yetenek sınavıyla öğrenci alan öğretmenlik programlarına getirilen TYT’de en düşük 800.000’inci başarı sırasına sahip olma şartı uygulamasının müzik öğretmenliği özel yetenek seçme sınavına etkilerinin neler olduğunu ortaya koymaktır. Bu araştırmada, betimsel tarama modeli kullanılmıştır. Araştırmanın çalışma grubunu 15 üniversitenin Eğitim Fakültesi Güzel Sanatlar Eğitimi Bölümü Müzik Eğitimi ABD oluşturmaktadır. Araştırmanın veri kaynağını oluşturan Üniversitelerin 2019 ve 2020 yıllarında yapılan Müzik Eğitimi ABD yetenek sınavlarına alan içinden ve alan dışından başvuran, sınavı kazanan, bu programlara kayıt yaptıran öğrenci sayıları ve yetenek sınavı kılavuzları üniversitelerle yapılan resmi yazışma yoluyla elde edilmiştir. Elde edilen verilerde doküman incelemesi yapılmıştır.TYT Başarı Sırası Barajı kararının, 2020 yılı Müzik Eğitimi ABD yetenek sınavlarına başvuran öğrenci sayılarının, sınavları kazanan öğrenci sayılarının ve kayıt yaptıran öğrenci sayılarının azalmasına neden olduğu sonucuna varılmıştır. 2020 yılı özel yetenek seçme sınavı içeriklerinde ise müziksel işitme-okuma-yazma boyutunda yer alan dikte ve deşifre sınavlarının kaldırılması yönünde değişikliğe neden olduğu görülmektedir.
Yazar isimleri: ['Çağrı BAŞBUĞ', 'Asli KAYA']
Yayın Yılı: 28 Eylül 2022
Dergi ismi: Trakya Eğitim Dergisi
Yayın sayfa url: https://dergipark.org.tr/tr/pub/tred/issue/72743/979210
Yayın pdf linki: https://dergipark.org.tr/tr/download/article-file/1910522
