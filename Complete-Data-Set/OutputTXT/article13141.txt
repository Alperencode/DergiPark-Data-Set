Makale Başlığı: Psikobiyotikler ve Yaşlı Sağlığı
Özet: Fizyolojik boyutuyla yaşlanma kronolojik yaşla birlikte görülen değişiklikleri ifade ederken, psikolojik boyutuyla yaşlanma; kronolojik yaş ilerledikçe görülen öğrenme, psikomotor aktivite,problem çözme ve kişilik özellikleri açısından insanın uyum kapasitesindeki değişimi ifade eder.Son yıllarda yaşam kalitesinin yükselmesiyle ortalama yaşam süresi, dolayısıyla yaşlılar arasında nörodejeneratif hastalıkların görülme sıklığı artmıştır. Yaşlanma süreci evrensel, ilerleyici, kademeli ve engellenemez olmasına rağmen, insan bağırsağı mikrobiyota hedefli yaşlanma yönetimi, sağlığı ve yaşlanmayı önlemede yeni bir yaklaşımdır. Yaşlı popülasyonda yeterli bilişsel ve fiziksel fonksiyonların sağlanması ve kronik hastalık riskinin azaltılması için beslenme büyük önem taşımaktadır. Sağlıklı ve dengeli beslenme adına, fonksiyonel besinlerin diyete sokularak, diyetle ilişkili hastalık riskinin azaltılması hedeflenmiştir. Bu fonksiyonel besinlerden bir kaçı da probiyotikler ve prebiyotiklerdir. Son yıllarda, ‘psikobiyotikler’ adı verilen yeni bir probiyotik alt sınıfı ortaya çıkmıştır. Bu psikobiyotikler ilk olarak uygun miktarlarda alındığında psikopatolojide olumlu psikiyatrik etkiler yaratan probiyotikler olarak tanımlanır. Bu yeni probiyotik sınıfının incelenmesi, özellikle yaşam süresinin uzamasıyla artan nörodejeneratif hastalıkların ve çeşitli psikiyatrik bozuklukların etkin yönetimi için umut ışığı oluşturmaktadır. Yaşlılıkta probiyotik kullanımının tavsiye edilmesinin, yaşlılıkla ilgili bazı sağlık problemlerinin tedavisine katkı sağlayacağı unutulmamalıdır.
Yazar isimleri: ['Nardane DÜDÜKÇÜ', 'Serdal ÖĞÜT']
Yayın Yılı: 27 Aralık 2022
Dergi ismi: Psikiyatride Güncel Yaklaşımlar
Yayın sayfa url: https://dergipark.org.tr/tr/pub/pgy/issue/68249/1033628
Yayın pdf linki: https://dergipark.org.tr/tr/download/article-file/2119875
