Makale Başlığı: COVID-19 DÖNEMİNDE BİR İŞTE TUTMA POLİTİKASI OLARAK UYGULANAN KISA SÜRELİ ÇALIŞMA SİSTEMİ: ALMANYA (KURZARBEIT SİSTEM) DENEYİMİ
Özet: En çok belirsizlik özelliği ile ön plana çıkan COVID-19 pandemisinin en önemli sonuçlarından birini şüphesiz artan  işsizlik oranları oluşturmuştur. Bu durum esnek istihdam politikalarının önem kazanmasına yol açmıştır. Zorlayıcı sebebe bağlı olarak şekillenen ve kısa süreli çalışma programları ile ön plana çıkan bu politikalar, pandemi döneminde en fazla tercih edilen ve çoğunlukla Avrupa’da uygulanan politikalar olma özelliği ile ön plana çıkmıştır. Avrupa modeli olarak da adlandırılan bu politikalar bütününün en başarılı örneklerinden birini, 2008 krizinin etkilerini başarıyla absorbe eden ve işsizlik oranlarını kontrol altında tutmada önemli rol oynayan kurzarbeit sistemi oluşturmaktadır. Alman kısa süreli çalışma modeli olarak da tanımlanabilen bu sistem sonrasında, tüm dünyada popüler bir hal almış ve tanınmıştır. Buna göre yapılan çalışmanın amacını pandemi döneminde önemli bir işte tutma politikası olarak uygulanan kurzarbeit sistemin; 2008-09 küresel mali kriz döneminde gösterdiği başarılı tecrübesi ile COVID-19 dönemindeki performansının kıyaslanması ve pandemi sonrası toparlanma politikalarında üstlenebileceği misyonların sorgulanması oluşturulmaktadır. Yapılan çalışma nitel araştırma yöntemi kapsamında örnek olay çerçevesinde gerçekleştirilmiştir. Sonuç olarak geniş kapsamlı ve önemli oranda devlet desteği ile şekillenen kurzarbeit sistemi, küresel kriz döneminde olduğu gibi COVID-19 döneminde de Almanya’da işsizlik oranlarını kontrol altında tutmada büyük rol oynamış ve başarılı bir sınav vermiştir. Ayrıca pandemi sürecinde genişletilerek uygulanan sistem, pandemi sonrası toparlanma politikaları için de önemli argümanlar sunmaktadır.
Yazar isimleri: ['Ali İhsan ÇELEN']
Yayın Yılı: 22 Haziran 2022
Dergi ismi: Karadeniz Teknik Üniversitesi Sosyal Bilimler Enstitüsü Sosyal Bilimler Dergisi
Yayın sayfa url: https://dergipark.org.tr/tr/pub/sbed/issue/70445/1088250
Yayın pdf linki: https://dergipark.org.tr/tr/download/article-file/2311279
