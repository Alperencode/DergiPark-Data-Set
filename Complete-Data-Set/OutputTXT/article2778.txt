Makale Başlığı: Zeytinyağı Endüstrisi Atıksularının Kitosan ile Koagülasyonunda Box-Behnken İstatistiksel Deney Tasarım Yönteminin Uygulanması
Özet: Zeytinyağı üretimi birçok Akdeniz ülkesi için en önemli tarımsal faaliyetlerden biridir ve ekonomik olarak önemlidir. Zeytinyağı endüstrisi atıksuyu (karasu), zeytinyağı üretim aşamalarında meydana gelen sayısız işlemden kaynaklanan önemli bir sıvı atıktır. Karasuyun bertarafı, özellikle yüksek organik madde, askıda katı madde, fenolik bileşik içeriği ve asidik pH değeri ile Akdeniz Bölgesinde ciddi bir çevresel sorundur. Bu çalışmada karasuyun kitosan koagülasyonu ile kimyasal olarak ön arıtımı araştırılmıştır. Kitosan ile koagülasyonun Kimyasal Oksijen İhtiyacı (KOI) ve Toplam Katı Madde (TKM) giderme verimleri üzerindeki etkisi Box-Behnken istatistiksel deney tasarımı ile belirlenmiştir. Bu yöntem, üç bağımsız değişkenin (kitosan konsantrasyonu, yavaş karıştırma ve çökeltme süresi) tepki fonksiyonları (KOI ve TKM verimliliği) üzerindeki etkilerini araştırmak ve KOI giderme verimini en üst düzeye çıkaran optimum koşulları belirlemek için kullanılmıştır. Çalışma kapsamında Design Expert programı kullanılmış, gözlemlenen ve tahmin edilen KOİ ve TKM giderme verimleri arasındaki korelasyon katsayıları (R2) sırasıyla 0.979 ve 0.9585 olarak bulunmuştur. Yapılan deneysel çalışmalar sonucunda en yüksek KOİ giderme veriminin (%53) elde edildiği koşullar; 600 mg/L kitosan konsantrasyonu, 45 dakika yavaş karıştırma süresi ve 60 dakika çökeltim süresi olarak bulunmuştur. TKM giderimi için en yüksek giderme verimi (%73) ise, 600 mg/L kitosan konsantrasyonu, 45 dakika yavaş karıştırma süresi ve 120 dakika çökeltim süresinde elde edilmiştir.
Yazar isimleri: ['Ezgi OKTAV AKDEMİR']
Yayın Yılı: 30 Haziran 2022
Dergi ismi: Bilecik Şeyh Edebali Üniversitesi Fen Bilimleri Dergisi
Yayın sayfa url: https://dergipark.org.tr/tr/pub/bseufbd/issue/70447/1009083
Yayın pdf linki: https://dergipark.org.tr/tr/download/article-file/2024647
