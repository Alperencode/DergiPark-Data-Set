Makale Başlığı: TOPLUMSAL CİNSİYETİN ANA AKIMLAŞTIRILMASI AÇISINDAN 2000-2020 YILLARI ARASINDAKİ ULUSAL KALKINMA PLANLARININ İNCELENMESİ
Özet: Toplumsal cinsiyet kavramı; biyolojik cinsiyetten bağımsız olarak toplum tarafından eril ve dişi olmanın bireylere atfettiği rol, sorumluluk ve kalıp yargılarla ilişkilidir. Toplumsal cinsiyet eşitliği ise bireylerin eril ve dişi olarak aynı haklardan, aynı koşullardan yararlanmak için koşulların eşitlenmesi, toplumsal cinsiyet eşitliğinin sağlanması durumudur. Toplumsal cinsiyet eşitliği sağlanması için tüm program, politika ve uygulamalarda toplumsal cinsiyetin ana akım haline gelmesi var olan plan ve programlara toplumsal cinsiyet eşitliğinin yerleştirilmesi önem taşımaktadır. Bu çalışmanın amacı toplumsal cinsiyetin eşitliğini, toplumsal cinsiyetin ana akımlaştırılması kavramı ile ele almak, var olan plan ve programlara ana akımlaştırma fikrinin yerleştirilmesinin önemine vurgu yapmaktır. Çalışmanın yöntemi nitel araştırma yöntemlerinden doküman analizidir. Türkiye’deki Sekizinci Beş Yıllık Kalkınma Planı (2001-2005), Dokuzuncu Kalkınma Planı (2007-2013) ve Onuncu Kalkınma Planları (2014-2018) ele alınmış, kalkınma planlarındaki kadın vurgusuna dikkat çekerek “kadın ve eğitim”, “kadın ve sağlık”, “kadın ve istihdam”, “kadın ve karar mekanizmalarına katılım”, “ kadın, aile ve şiddet” başlıkları altında dokümanların içerik analizi yapılmıştır. Çalışmada Sekizinci, Dokuzuncu Kalkınma Planlarında toplumsal cinsiyet kavramının doğrudan tanımlanmadığı, kadın vurgusuna aile ve kadın, aile ve çocuk başlıkları altında yer verildiği tespit edilmiştir. Onuncu Kalkınma Planında ise toplumsal cinsiyet kavramı tanımlanmış, iş ve aile yaşamının uyumlaştırılması gerektiğine yönelik vurgulamalar ön plana çıkmıştır.
Yazar isimleri: ['Rabia ŞENER']
Yayın Yılı: 30 Haziran 2022
Dergi ismi: Sosyal Politika ve Sosyal Hizmet Çalışmaları Dergisi
Yayın sayfa url: https://dergipark.org.tr/tr/pub/spshcd/issue/71000/1061665
Yayın pdf linki: https://dergipark.org.tr/tr/download/article-file/2207332
