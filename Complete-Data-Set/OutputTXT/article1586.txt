Makale Başlığı: İlkokul Öğretmenlerinin Aşırı Koruyucu (Helikopter) Velilerle İlgili Deneyimleri: Bir Fenomenoloji Çalışması
Özet: Araştırma, ilkokullarda görev yapmakta olan sınıf öğretmenlerinin aşırı koruyucu-helikopter velilere ilişkin deneyimlerini belirlemek amacıyla yapılmıştır. Nitel araştırma desenlerinden betimleyici fenomenoloji deseninin kullanıldığı bu araştırma 2020-2021 eğitim-öğretim yılında Türkiye’nin başkenti Ankara’da devlet ilkokullarında görev yapan gönüllü 12 sınıf öğretmeni ile yürütülmüştür. Araştırmada veriler, araştırmacılar tarafından oluşturulmuş olan yarı yapılandırılmış görüşme formu ile toplanmış, içerik analizi tekniği ile analiz edilmiştir. Araştırmada sınıf öğretmenlerinin deneyimleri doğrultusunda, aşırı koruyucu veli kavramı betimlenmeye çalışılmıştır. Araştırmanın sonucunda sınıf öğretmenlerinin görüşlerine göre aşırı koruyucu-helikopter veliler; aşırı önyargılı, kontrolcü, çocuklarının hatalarını kabullenmeyen, savunmacı, çocuk odaklı yaşayan, çocuklarının sorumluluklarını kendi üzerlerine alan ve hatta çocuklarının ev ödevlerini yapan velilerdir. Araştırmaya katılan sınıf öğretmenlerinin çoğunluğuna göre aşırı koruyucu ailelerin çocuklarının akademik başarıları düşük olup kapasitelerinin altında başarı göstermektedirler. Çeşitli yerel, bölgesel ve ulusal projelerle bu tip özellik gösteren veliler desteklenebilir. Velilere aşırı koruyucu-helikopter anne-babalığın zararları ile ilgili tiyatro, film izletilerek, çocuklar üzerindeki negatif etkileri görmeleri sağlanabilir.
Yazar isimleri: ['Pınar ARSLAN', 'Bilgen KIRAL']
Yayın Yılı: 30 Kasım 2022
Dergi ismi: Ankara Üniversitesi Eğitim Bilimleri Fakültesi Dergisi
Yayın sayfa url: https://dergipark.org.tr/tr/pub/auebfd/issue/73596/1035605
Yayın pdf linki: https://dergipark.org.tr/tr/download/article-file/2128177
