Makale Başlığı: Sosyal Bir Problem Olarak Çevre Sorunu: Alman Yeşiller Hareketi
Özet: Çevre sorunu, toplumun ve doğanın normlarına uymayan; insanın doğa üzerinde tahakküm kurması, John Locke’un deyimiyle ‘doğanın efendileri’ olmaya çalışması neticesinde canlıların yaşamını tehdit eden problemler bütünüdür. Modern öncesinde çevre sorunu doğal afetten, ilahi güçten kaynaklandığı düşünülürken; modern dönemde çevre sorunu sanayileşme ve bilginin artmasıyla daha küresel bir hâl alarak toplumları olumsuz yönde etkilemiştir. Doğa artık keşfedilesi, gizemli bir yapı olmaktan çıkmıştır. Bu yönüyle doğadan uzaklaşılarak, doğaya yabancılaşılmıştır.  Bu çalışmada sosyal bir problem olan çevre sorunu, Anthony Giddens ve Ulrich Beck ekseninde Alman Yeşiller hareketi bağlamında ele alınmıştır. Araştırmanın amacı, Alman Yeşiller hareketine bağlı olarak küresel bir problem olan çevre sorununu incelemek ve insanın doğaya nasıl yabancılaştığını göstermektir. Çalışmada nitel araştırma yöntemi ve ikincil veri analizi tekniği kullanılmıştır. Sosyal bir problem olan çevre sorununda temel olarak, bilinci oluşturmada önemli adımlar atan Alman Yeşiller hareketinin nasıl çıktığı, amacı, örgütlendiği, eylemleri, bugün neye odaklandıkları incelenmiştir. Sonuç olarak bu çalışmada ekoloji, çevre, doğaya yabancılaşma gibi kavramlara değinilmiş, Alman Yeşiller hareketi bağlamında çevre sorunu okunmaya çalışılmıştır.
Yazar isimleri: ['Havva Nur KELEŞ']
Yayın Yılı: 30 Haziran 2022
Dergi ismi: Olgu Sosyoloji Dergisi
Yayın sayfa url: https://dergipark.org.tr/tr/pub/olgusos/issue/70558/1116156
Yayın pdf linki: https://dergipark.org.tr/tr/download/article-file/2425764
