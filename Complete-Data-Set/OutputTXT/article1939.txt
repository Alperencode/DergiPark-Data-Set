Makale Başlığı: II. DÜNYA SAVAŞI YILLARINDA ÇORUM’DA ASKER VE SİVİL MÜLTECİLER
Özet: II. Dünya Savaşı, başta Avrupa ve Balkanlar olmak üzere birçok coğrafyayı etkisi altına almıştır. Türkiye takip ettiği denge politikası ile uygulanan bütün baskılara rağmen savaşın dışında kalmayı başarmıştır. II. Dünya Savaşı, bütün ülkelerin savaşa dâhil olsun ya da olmasın ekonomilerini olumsuz etkilemiştir. Ekonomik olarak zor bir süreçten geçen Türkiye, savaş boyunca işgale uğrayan ülkelere gıda yardımı, ilaç temini, esir askerlerin tedavisi ve değişimi gibi birçok konuda yardımlarda bulunmuştur. Türkiye bu süreçte savaştan kaçan asker ve sivil mültecilere ev sahipliği de yapmıştır. Almanya’nın 1941 yılında Balkan ülkelerini ele geçirmesi özellikle Yunanistan’ın ve Ege Adaları’nın işgali Türkiye’nin Batı sahillerine mülteci akınını başlatmıştır. Sayıları binlere ulaşan mülteciler için Ege bölgesinin kıyı şeridi ve iç kesimlerde kamplar teşkil edilmiştir. Almanya’nın Balkanlardan sonra Sovyet Rusya’ya savaş ilan etmesi bu defa Karadeniz kıyılarında benzer manzaraların yaşanmasına neden olmuştur. Askeri mülteciler enterne edilerek güvenlik gerekçesi ile İç Anadolu’da kurulan kamplara gönderilirken, sivil mülteciler yerel yöneticilere teslim edilmiştir. II. Dünya Savaşı yıllarında Türkiye’ye sığınan mültecilerin kalıcı ve geçici iskânı için sevk edildiği yerler arasında Karadeniz ile İç Anadolu bölgeleri arasında geçiş noktasında olan Çorum ili de yer almaktadır. Bu çalışmada, Çorum İl Özel İdaresi Arşivi’ne ait belgeler incelenmek suretiyle, II. Dünya Savaşı yıllarında Çorum’a gönderilen Fransız askeri mültecileri ve sivil Rus mültecilerin vaziyetleri ele alınmıştır.
Yazar isimleri: ['Hatice YILDIRIM']
Yayın Yılı: 7 Aralık 2021
Dergi ismi: Askeri Tarih Araştırmaları Dergisi
Yayın sayfa url: https://dergipark.org.tr/tr/pub/askeritarih/issue/66108/850825
Yayın pdf linki: https://dergipark.org.tr/tr/download/article-file/1479736
