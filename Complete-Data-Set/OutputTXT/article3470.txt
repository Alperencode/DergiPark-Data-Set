Makale Başlığı: Naringinin ratlarda bakteriyel endotoksin kaynaklı ince bağırsak hasarı üzerindeki anti-inflamatuvar ve anti-apoptotik etkileri
Özet: Amaç. Bu çalışmanın amacı, birçok biyolojik özelliği bulunan naringinin (NRG) ratlarda bakteriyel endotoksin kaynaklı ince bağırsak hasarı üzerine anti-inflamatuar ve antiapoptotik etkilerinin araştırılmasıdır.Gereç ve Yöntem: Bu amaçla, 40 adet dişi Wistar albino ırkı rat 4 gruba ayrılmıştır: Kontrol (hiçbir uygulama yapılmayan grup), LPS (10 mg/kg/ip lipopolisakkarit uygulanan grup), NRG (14 gün boyunca 100 mg/kg/ip naringin uygulanan grup) ve LPS+NRG (10 mg/kg/ip lipopolisakkarit uygulamasından önce 14 gün boyunca naringin uygulanan grup). Deneysel prosedürün uygulanmasından sonra, deney hayvanlarının ince barsak dokuları çıkarıldı ve doku takibi protokolüne göre hazırlandı. Barsak dokusundaki histopatolojik değişiklikleri değerlendirmek amacıyla Hematoksilen-Eozin boyaması gerçekleştirildi ve histopatolojik değişiklikler açısından deney gruplarının karşılaştırılması amacıyla hasar skorlaması yapıldı. Ayrıca, immunohistokimyasal boyamalar ile TNF- ve Kaspaz-3 ekspresyon seviyeleri belirlendi ve gruplar arasında bu proteinlerin ekspresyon seviyelerindeki değişikliklerin belirlenmesi için immunohistokimyasal boyanma yoğunluğu skorlandı.Bulgular: LPS grubunda epitel ve Brunner bezlerinde hasar, mononüklear hücre infiltrasyonu, hemorajik alanlar belirlendi. Ayrıca TNF- ve Kaspaz-3 ekspresyonları bu grupta anlamlı bir şekilde arttı. Ancak, NRG uygulamaları bu parametreler açısından LPS+NRG grubundaki deney hayvanlarının ince barsak dokusunda güçlü bir koruyucu etki gösterdi.Sonuç: Bu çalışma, 100 mg/kg NRG enjeksiyonunun endotoksin kaynaklı enfeksiyonun bağırsak mukozası üzerindeki olumsuz etkilerine karşı koruyucu bir ajan olarak kabul edilebileceğini ve daha ileri klinik çalışmalarda göz ardı edilmemesi gerektiğini göstermiştir.
Yazar isimleri: ['Ali Tuğrul AKİN', 'Mohamed Lemine EL BECHİR', 'Emin KAYMAK', 'Tayfun CEYLAN', 'Meryem SAYAN', 'Necla DEĞER', 'Derya KARABULUT', 'Ayşe TOLUK']
Yayın Yılı: 30 Eylül 2022
Dergi ismi: Cukurova Medical Journal
Yayın sayfa url: https://dergipark.org.tr/tr/pub/cumj/issue/72549/1124641
Yayın pdf linki: https://dergipark.org.tr/tr/download/article-file/2460970
