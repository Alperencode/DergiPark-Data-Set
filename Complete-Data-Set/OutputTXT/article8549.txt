Makale Başlığı: BEŞ YAŞ ALTI ÇOCUKLARIN ANNELERİNDE ATEŞ YÖNETİMİ VE AKILCI İLAÇ KULLANIMININ DEĞERLENDİRİLMESİ
Özet: Amaç: Bu çalışmada beş yaş altı çocukların annelerinde ateş yönetimi ve akılcı ilaç kullanımına yönelik tutumunun değerlendirilmesi amaçlanmıştır.Gereç ve Yöntem: Bu araştırma, kesitsel tipte analitik bir çalışma olarak planlanmıştır. Araştırma, aile sağlığı merkezlerine (ASM) başvuran beş yaş altı çocuğu olan 342 anne üzerinde yapılmıştır. Katılımcılara Ebeveyn Ateşi Yönetim Ölçeği (EAYÖ) ve Akılcı İlaç Kullanımı Ölçeği (AİKÖ) uygulandı.Bulgular: Annelerin yaş ortalaması 30,8±5,7 yıl olup, %50,6’sı (n=173) lise ve üstü eğitimli idi. Katılımcıların %89,5’i (n=306) evde ateş ölçer bulunduruyorlardı ve %49,7’si (n=170) çocuklarının ateşlendiğini ilk olarak dokunarak, %38’i (n=130) dış görünüşünden anlıyorlardı, %38,3’ü (n=126) ilk olarak aile sağlığı merkezlerine müracaat ediyorlardı. Annelerin EAYÖ puanı ile yaş, evli olmak, gebeliğin planlı olması, eğitim durumu ve yaşadığı yer arasında anlamlı bir korelasyon vardı (p<0,05). AİKÖ puanı ile evlenme yaşı, ilk doğum yaşı, çalışma durumu, eşi ile arasında akrabalık durumu, bakıcı varlığı, eğitim durumu, yaşadığı yer, aile yapısı ve ekonomik durumu arasında anlamlı (p<0,05) bir ilişki vardı.Sonuç: Annelerin neredeyse hepsi evde ateş ölçer bulundurmasına rağmen, sadece onda birinin çocukları ateşlendiğinde ateş ölçer kullanarak ateşini tespit etmesi dikkat çekicidir. Lise ve üstü eğitimli olan annelerin, çalışanların, ileri yaşta evlenenlerin, ilk doğumunu 22 yaşından sonra yapanların ilaçları daha akılcı kullandıkları görülmüştür. Çoğunlukla ilk başvurulan yer olan aile hekimi olarak bizlerin ateşli çocuğa ebeveynin nasıl yaklaşması gerektiği konusunda bilgilendirme yapması hem aileyi rahatlatacak, hem de sağlık kuruluşlarına gereksiz başvuruyu azaltacaktır.
Yazar isimleri: ['Tuğba YAZICI', 'Ruhuşen KUTLU']
Yayın Yılı: 6 Temmuz 2022
Dergi ismi: İstanbul Tıp Fakültesi Dergisi
Yayın sayfa url: https://dergipark.org.tr/tr/pub/iuitfd/issue/69849/1000301
Yayın pdf linki: https://dergipark.org.tr/tr/download/article-file/1992825
