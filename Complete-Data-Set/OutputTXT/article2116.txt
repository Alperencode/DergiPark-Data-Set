Makale Başlığı: FRANSIZCA ÖĞRETMENLERİNİN YABANCI DİL SINIFINDA ANA DİLE BAŞVURU DURUMLARININ RUHDİLBİLİMSEL AÇIDAN İNCELENMESİ
Özet: Yabancı dil öğrenimine ihtiyacın artması nedeniyle dil öğrenimi ve dil öğretimi de aynı şekilde giderek ele alınan önemli konulardan birisi haline gelmiştir. Bu bağlamda karşılaşılan en önemli sorun yabancı dil öğretiminde ana dilin veya hedef dilin kullanılması ile ilgili tartışmalardır. Alan yazına bakıldığında yapılan çalışmaların bir kısmı yabancı dil öğretiminde ana dili önerirken bazı çalışmalar da hedef dilin kullanılmasını savunmaktadır. Bu çalışmada Fransızca sınıfında Fransızca öğretmenlerinin ana dile başvurma durumları ve nedenleri incelenmiştir. Çalışmanın örneklemini 2018-2019 eğitim öğretim yılı bahar döneminde görev yapmakta olan iki öğretmen oluşturmaktadır. Çalışmada Fransızca derslerinin takibi ve izlenmesi için gerekli izinler alınmış, öğretmenlerin izinleri dâhilinde 3 ay süreyle kayıt altına alınmıştır. Kayıt altına alınan sesler deşifre edilerek yazıya aktarılarak ana dili kullanma durumları belirlenmiştir. Bu çalışma, ana dili edinme ve yabancı dil öğrenme süreçleri arasındaki ilişkiye dair literatür bilgisinden hareketle Fransızca öğretimiyle ilgili yabancı dil sınıflarında öğretmenlerin ana dile başvuru durumlarıyla ilgili çıkarımlar yaptığımız ve durumunu ortaya koyduğunuz bir çalışmadır.  Herhangi bir dilde olduğu gibi Fransızca da ana dili ve yabancı dil olarak öğretiminde benzerlik ve farklılıklar bulunmaktadır. Bu benzerlik ve farklılıkların geliştirilen kuram, yöntem, teknik ve stratejilere yansıtılması gayet normaldir. Tüm kuram ve yöntemlerin ortak amacı, bireylerin hedef dili en iyi ve doğru şekilde öğrenmelerini, diğer bir ifadeyle ana dili gibi öğrenmelerini sağlamaktır.
Yazar isimleri: ['Hacer SÖNMEZ']
Yayın Yılı: 30 Ekim 2022
Dergi ismi: Avrasya Sosyal ve Ekonomi Araştırmaları Dergisi
Yayın sayfa url: https://dergipark.org.tr/tr/pub/asead/issue/73282/1168683
Yayın pdf linki: https://dergipark.org.tr/tr/download/article-file/2623164
