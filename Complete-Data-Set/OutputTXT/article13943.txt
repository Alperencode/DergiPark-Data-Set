Makale Başlığı: Nevşehir Çakıltepe Höyük Araştırması Erken Tunç Çağı Seramikleri
Özet: Erken Tunç Çağı Anadolu toplumlarının ekonomik ve kültürel yapılarını şekillendiren pek çok yeniliğin ortaya çıktığı bir dönemdir. Anadolu toplumlarının Mezopotamya ve çevre kültür bölgeleriyle bağlantılarının yoğunlaştığı bu dönem, Orta Anadolu Bölgesi’nin kültürel, siyasi ve ekonomik yapısını uzun bir süre boyunca etkileyen Kültepe, Acemhöyük, Alişar, Konya Karahöyük gibi merkezlerin ön plana çıkmaya başladığı bir zaman aralığın işaret eder. Bu yerleşimler, aynı zamanda Orta Anadolu Bölgesi Erken Tunç Çağı seramik geleneklerinin tanımlanmasında anahtar rol oynamışlardır. Çakıltepe Höyük, mütevazı boyutlarıyla söz konusu yerleşimlerden ayrışmaktadır. Küçük bir köy yerleşimi şeklinde tanımlanabilecek höyükte gözlenen yaygın tahribatın önüne geçilmesi amacıyla yüzey araştırmaları gerçekleştirilmiştir. Araştırmalarda derlenen Erken Tunç Çağı seramik örnekleri bu çalışmanın konusunu oluşturmuştur. Erken Tunç Çağı’nın farklı evrelerine tarihlenen söz konusu seramikler, bölgede daha öncesinde kazısı yapılmış yerleşimlerden ele geçen örneklerle karşılaştırılmıştır. Karşılaştırmalar Çakıltepe Höyük’ün MÖ III. binyılın ortalarından itibaren Orta Anadolu Bölgesi’nde görülmeye başlayan gelişmelerden kopuk olmadığına ve büyük merkezlerdeki gelişmelere ayak uydurduğuna işaret etmiştir.
Yazar isimleri: ['Yalçın KAMIŞ']
Yayın Yılı: 31 Aralık 2021
Dergi ismi: Seramik Araştırmaları Dergisi
Yayın sayfa url: https://dergipark.org.tr/tr/pub/srmka/issue/67907/973533
Yayın pdf linki: https://dergipark.org.tr/tr/download/article-file/1888452
