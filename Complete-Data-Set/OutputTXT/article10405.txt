Makale Başlığı: Covid 19 Pandemisi ile Değişen Mimari Tasarım Eğitiminde Öğrenci Deneyimleri
Özet: Tüm dünyayı etkisi altına alan Covid-19 pandemisi, hayatın pek çok alanı gibi eğitim faaliyetlerini de etkilemiştir. Salgının ülkemizde de hızla yayılması sonucu tüm eğitim kurumlarında eğitime ara verilmiş, sonrasında da süratle çevrim içi eğitim sistemine geçilmiştir. Ancak uygulamalı yürütülen dersler için bu geçiş beraberinde bazı sorunlar getirmiştir. Özellikle de mimarlık eğitimi gibi uygulamalı dersleri teorik derslere göre ağırlıkta olan bölümler, bu değişime adaptasyonda zorluklar yaşamışlardır. Tüm mimarlık bölümlerinde 2019-2020 yılının bahar döneminin 7 haftası ve 2020-2021 yılının tamamı çevrim içi eğitim ile sürdürülmüştür. 2021-2022 eğitim döneminde salgının etkisinin aşılanma sayesinde zayıflaması sonucu, YÖK’ün aldığı kararla hibrit (karma) eğitim sistemine geçilmiş, tüm uygulamalı dersler yüz yüze, teorik dersler çevrim içi eğitimle gerçekleştirilmiştir. Bu çalışmada Trakya Üniversitesi Mimarlık Bölümü özelinde, yüz yüze eğitim, çevrim içi eğitim ve günümüzde uygulanan hibrit eğitim sistemlerinin, tasarım eğitimi üzerindeki olumlu ve olumsuz etkilerini öğrenci gözünden değerlendirmek ve gelecekteki ideal mimarlık eğitim sistemi hakkında tespit ve önerilerde bulunmak amaçlanmıştır. Yöntem olarak çalışmada, nitel araştırma yöntemlerinden fenomenolojik yaklaşım kullanılmış, elde edilen veriler betimsel analiz yöntemiyle değerlendirilmiştir. Her üç eğitim sistemini de deneyimlemiş Mimari Proje 4-5 ve Diploma Projesi öğrencilerinden gönüllü olarak 17 öğrencinin katıldığı anket çalışması ve öğrencilerle gerçekleştirilen birebir yüz yüze görüşmeler neticesinde elde edilen veriler analiz edilmiştir. Çalışmanın sonuç bölümünde de öğrencilerin yüz yüze, çevrim içi ve hibrit eğitim modelleri kapsamında, proje derslerinin verimliliğine ait bakış açıları değerlendirilmiştir. Araştırma sonuçlarına göre; mimari tasarım eğitiminin, çevrim içi olarak sürdürülmesi halinde gelişmiş teknolojilerin sağlanması ve sanal gerçeklik kavramının uygun sürümlerle hayata geçirilmesi gereklidir. Hibrit eğitim sisteminde, teorik derslerin çevrim içi eğitimle sürdürülmesi ve kayıt altında olması öğrencinin zaman kazanımı yaşaması nedeniyle proje derslerindeki başarısını artırmaktadır. Geleneksel yüz yüze ve çevrim içi eğitimin bir arada kullanılarak uygulandığı hibrit eğitim sisteminin, her iki sistemin de avantajlarını kullanan dezavantajlarını ortadan kaldıran ve gelecek için en verimli eğitim sistemi olduğu düşünülmektedir.
Yazar isimleri: ['Onur ŞUTA']
Yayın Yılı: 15 Aralık 2022
Dergi ismi: Kent Akademisi
Yayın sayfa url: https://dergipark.org.tr/tr/pub/kent/issue/70491/1129614
Yayın pdf linki: https://dergipark.org.tr/tr/download/article-file/2481752
