Makale Başlığı: “Ben ve Öteki” Bağlamında Yakup Kadri’nin Sodom ve Gomore Romanında Yabancı Askerler
Özet: Roman toplumsal şartları ele alması, eleştirel bakış açısı sunması, sosyolojik tespitlerde bulunması bakımından sosyal ve siyasal yaşamla iç içedir. Yazar, yaşadığı toplumun meselelerini zaman, mekân ve kahraman kurgusuyla yeniden üreterek dile getirir. Yakup Kadri Karaosmanoğlu’nun 1928 yılında yayımlanan Sodom ve Gomore başlıklı romanı, Türk milletinin bağımsızlığının tehlikeye girdiği bir dönem olan İstanbul’un işgali ile Millî Mücadele dönemi arasında İstanbul’da yaşanan olayları anlatır. İşgal vesilesi ile İtilaf askerleri kendi yurtlarından koparak Batı’nın yüzyıllardır “Öteki” olarak gördüğü Doğu’ya gelir. I. Dünya Harbi’ni kazanmanın vermiş olduğu güçle ve oryantalizmin ürettiği basmakalıp tarihsel nazariye ile İstanbul ve ahalisini ötekileştiren bu askerler romanın sonunda karşılaştıkları gerçeklikle tahayyül ettikleri manzaranın uyuşmadığının farkına varır. Türkler için de işgali gerçekleştiren yabancı askerler kimlikleri, dış görünüşleri, hayat tarzları, davranış biçimleri ve Batı’yı temsil etmeleri hususunda “Öteki”dir. Roman bir anlamda İstanbul’da “Ben”ini kurmak isteyen “Öteki”lerin mücadele alanıdır. İstiklal Savaşı’nın kazanılmasının ardından kendini gösteren bu mücadele sona erer ve herkes ait olduğu yere döner. Çalışmamızda Sodom ve Gomore romanının kahramanlarından olan yabancı askerler üzerinden “Ben ve Öteki” kavramları tarihî ve sosyolojik perspektif göz önünde bulundurularak incelenecektir.
Yazar isimleri: []
Yayın Yılı: 29 Mart 2022
Dergi ismi: İstanbul Üniversitesi Sosyoloji Dergisi
Yayın sayfa url: https://dergipark.org.tr/tr/pub/iusosyoloji/issue/69176/1095469
Yayın pdf linki: https://dergipark.org.tr/tr/download/article-file/2340855
