Makale Başlığı: Karbapenemlere Dirençli ve Duyarlı Klebsiella pneumoniae İzolatlarının Çeşitli Antimikrobiyallere Direnç Oranları
Özet: Amaç: Çoklu ilaç dirençli Gram negatif bakterilerin tedavisi küresel anlamda önemli bir halk sağlığı sorunudur. Karbapenemlere dirençli Klebsiella pneumoniae bu grupta yer alan en önemli patojenlerden biridir. Bu çalışmada karbapenemlere dirençli ve duyarlı K. pneumoniae izolatlarının çeşitli antibiyotiklere direnç durumlarının karşılaştırılması ve tedaviye yol gösterici olunması amaçlanmıştır.Yöntem: Çeşitli klinik örneklerden izole edilmiş 709 karbapenem dirençli, 3029 karbapenem duyarlı 3738 K. pneumoniae izolatının direnç oranları retrospektif olarak incelenmiş, çeşitli antibiyotiklere direnç durumları karşılaştırılmıştır. İzole edilen mikroorganizmaların tanımlanmaları ve antibiyotik duyarlılık testleri VITEK 2 (bioMérieux, Fransa) otomatize sistemi ile yapılmış, sonuçlar European Committee on Antimicrobial Susceptibility Testing (EUCAST) standartlarına göre yorumlanmıştır. Karbapenemlere dirençli izolatlarda seftazidim/ avibaktam duyarlılığı ayrıca disk difüzyon yöntemi ile çalışılmıştır. Kolistin duyarlılığının saptanmasında sıvı mikrodilüsyon yöntemi kullanılmıştır. Antibiyogram sonucu orta derecede duyarlı olanlar, duyarlı olarak kabul edilmiş ve her hastadan birer izolat çalışma kapsamına alınmıştır. Bulgular: Karbapenemlere dirençli K. pneumoniae izolatlarında amikasin, amoksisilin/ klavulanat, aztreonam, sefazolin, sefepim, sefiksim, sefoksitin, seftazidim, seftriakson, sefuroksim, siprofloksasin, kolistin, fosfomisin, gentamisin, levofloksasin, netilmisin, nitrofurantoin, piperasilin/ tazobaktam, trimethoprim/ sulfametaksazol direnç oranları sırası ile %53,12; %99,78; %98,33: %100; %98,26; %97,90; %98,68; %98,57; %98,35; %98,77; %94,63; %16,74;  %41,36; %59,32; %92,53; %79,9; %67,02; %99,45; %72.23’ tür ve karbapenemlere duyarlı K. pneumoniae izolatlarına göre anlamlı derecede yüksek bulunmuştur (p<0,001). Karbapenemlere dirençli izolatlarda seftazidim/ avibaktam direnci %22,5 saptanmıştır.Sonuç: Karbapenemlere dirençli K. pneumoniae izolatlarının karbapenem dışı antimikrobiyallere karbapenemlere duyarlı izolatlara göre daha dirençli olduğu gözlenmektedir. En etkili görünen kolistinin nefrotoksik etkileri nedeni ile son seçenek olarak saklanabileceği, uygun vakalarda seftazidim/ avibaktamın, kombinasyon tedavisinde de aminoglikozidlerin kullanılabileceği, üriner sistem enfeksiyonlarında fosfomisinin uygun bir seçenek olabileceği düşünülmektedir.
Yazar isimleri: ['Sevil ÖZTAŞ', 'Doğanhan Kadir ER', 'Devrim DÜNDAR']
Yayın Yılı: 3 Ekim 2022
Dergi ismi: Kocaeli Üniversitesi Sağlık Bilimleri Dergisi
Yayın sayfa url: https://dergipark.org.tr/tr/pub/kusbed/issue/72881/1163427
Yayın pdf linki: https://dergipark.org.tr/tr/download/article-file/2602036
