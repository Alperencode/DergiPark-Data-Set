Makale Başlığı: Küresel Pandemi Döneminde Uzaktan Eğitim Veren Öğretmenlerde Tükenmişlik
Özet: Çağın değişen ve yenilenen koşulları bağlamında toplumun ihtiyaç duyduğu donanıma sahip üst düzey niteliklerde bireylerin yetiştirilmesi için kilit rol üstlenen öğretmenin sürdürdüğü eğitim öğretim hizmetinde tam bir iyilik haline sahip olması önem arz eden bir konudur. Kendini ruh ve beden olarak bütünsel açıdan iyi hisseden bir öğretmen, tüm enerjisini eğitimde etkin olmak için harcayacaktır. Bu bağlamda belirlenen hedeflere ulaşılması ve başarılı çıktılar alınması muhtemel bir sonuç olarak gerçekleşecektir. Ancak ruh ve beden olarak iyilik halinin bozulması durumda ise öğretmen, istenilen performansı sergilemekte zorlanacak, yeterlilik problemi yaşayacağı için motivasyonu azalacak, kendini geliştirmeye yönelik araştırmalara zaman ayıramamış olacaktır. Dolayısıyla eğitimin başarılı bir şekilde devam edilebilmesinde öğretmenin tam bir iyilik hali yaşaması gerekir. Dünya genelinde önemli bir sağlık sorunu haline gelen Covid-19 salgınının hem biyolojik sağlığı hem de psikolojik sağlığı tehdit ettiği açıktır. Tüm sektörler bazında oldukça yıpratıcı etkilere neden olan salgın, öğretmenlik mesleği üzerinde de yoğun stres kaynağına dönüşmüştür. Görevi insan yetiştirmek olduğu için devamlı olarak insanla meşgul olan ve bu kişilere istendik davranış değişiklikleri kazandırmak isteyen öğretmenler, mevcut durumda stres içerisindeyken bu duruma bir de Covid-19 salgının eklenmesiyle karşı karşıya kaldıkları stres faktörleri artmıştır. Tükenmişliği ortaya çıkaran en önemli etkenin stres olduğu düşünülürse öğretmenlerin Covid-19 sürecinde tükenmişlik hissine kapılmış olmaları muhtemeldir. Alanda yapılan araştırmalar yetersiz olduğu için öğretmenlerin Covid-19 dolayısıyla tükenmişlik yaşadıkları kesin olarak desteklenememektedir. Bu araştırma ile küresel pandemi döneminde uzaktan eğitim veren öğretmenlerde tükenmişlik konusu kavramsal yönden irdelenmektedir.
Yazar isimleri: []
Yayın Yılı: 29 Aralık 2021
Dergi ismi: GAB Akademi
Yayın sayfa url: https://dergipark.org.tr/tr/pub/gabakademi/issue/72936/1167840
Yayın pdf linki: https://dergipark.org.tr/tr/download/article-file/2619434
