Makale Başlığı: Çok zamanlı multispektral uydu verilerinin Marmara Gölü kıyı değişimi analizinde kullanılması
Özet: Küresel ısınmaya bağlı olarak meydana gelen iklim değişikliği yağışların ve sıcaklıkların düzensizleşmesine sebep olmaktadır. Bu nedenle sosyoekonomik açıdan küresel ölçekte büyük öneme sahip kıyı alanlarında hızlı değişimler meydana gelmektedir. Kıyı alanlarındaki uzun süreli değişimlerin izlenmesi için kullanılan yöntemlerden birisi uzaktan algılama yöntemidir. NASA ve USGS tarafından sağlanan Landsat uydu misyonu sayesinde 1970 li yıllardan günümüze kadar düzenli multispektral veri temin edilebilmektedir. Yine NASA tarafından geliştirilen ve ArcGIS yazılımı üzerinden kullanılabilen DSAS aracı sayesinde kıyı çizgilerinin farklı tarihler arasındaki değişimleri izlenebilmekte ve değişim miktarları istatistiksel olarak analiz edilebilmektedir. Bu çalışmada Manisa ili sınırları içerisinde bulunan ve bir alüvyal set gölü olan Marmara Gölü’ne ait 1985-2020 arasındaki 5’er yıllık periyotlarda kıyı alanlarındaki değişimler incelenmiştir. 8 adet Landsat verisi üzerinden MNDWI ve nesne tabanlı sınıflandırma yöntemiyle kıyı çizgisi çıkarılmıştır. Çıkarılan kıyı çizgisi üzerinden DSAS ile erozyon ve dolgu miktarları belirlenerek istatistiksel yöntemlerle (EPR ve LRR) analiz edilmiştir. Çalışma sonucunda R2 ve Pearson's r yöntemine göre EPR ve LRR arasındaki korelasyon değerleri sırasıyla %94 ve %97 olarak hesaplanmıştır. 
Yazar isimleri: ['Abdurahman Yasin YİĞİT', 'Halil İbrahim ŞENOL', 'Yunus KAYA']
Yayın Yılı: 15 Aralık 2022
Dergi ismi: Geomatik
Yayın sayfa url: https://dergipark.org.tr/tr/pub/geomatik/issue/66138/1017376
Yayın pdf linki: https://dergipark.org.tr/tr/download/article-file/2056895
