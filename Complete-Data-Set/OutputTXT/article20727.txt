Makale Başlığı: Anadolu'da tarih öncesi dönemdeki sosyoekonomik faaliyetlerin pazarlama tarihi açısından önemi
Özet: Anadolu çağlar boyunca Asya ve Avrupa kıtaları arasında köprü vazifesi görmüştür. Yarım milyon yıldan daha uzun süren  Buzul Çağı’nın sona ermesiyle birlikte; Anadolu’da yaşayan insanların, 15-20 kişilik küçük gruplar halinde  avcılık ve toplayıcılıkla yaşamlarını sürdürdükleri, günlük fiziksel ve güvenlik ihtiyaçlarını karşılayabilme ve hayatta kalabilme çabası içinde oldukları  Paleolitik ve Mezolitik Çağlardaki yaşam tarzlarının ardından, M.Ö. 10500 den itibaren yerleşik düzene geçilmeye başlanmıştır. Daha çok su kenarlarına yakın bölgelerde kurdukları köylerde yerleşik düzende yaşamaya başlayan  insanlar, tarım ve hayvancılıkla ilgilenmeye ve üreticiliğe başlamış, temel ihtiyaçlarını karşıladıktan sonra artan ürünlerini de  biriktirerek, kendilerinde olmayan eksik   ürünle değiştirmek üzere mübadele, paylaşım ve dağıtım esaslı diğer topluluklarla ilişki kurmuşlar ve bu kurdukları ilişkilerle de o dönemlerde,  iktisadi faaliyetlerin temelini oluşturmuşlardır.  Geçmiş çalışmalarda, genellikle Anadolu’daki pazarlama faaliyetlerine yönelik daha çok tarih sonrası dönemler ele alındığından, gerçekleştirilen bu multidisipliner kavramsal çalışmada; mübadele ile başlayan ilk ticaret izlerinin, pazarlamaya yönelik faaaliyetler için de bir iz taşıyabileceği düşüncesi ile, ticaretin ve mübadelenin başladığı tarih öncesi dönemlere ait geçmiş çalışmalardaki ticari faaliyetlere yönelik bulgular  pazarlama gözüyle incelenip, yorumlanmış ve bu sayede tarih öncesi dönemlerdeki ticari faaliyetlerin pazarlama için ne anlam taşıdığı yönünde  literatüre katkı sağlanması amaçlanmıştır.  Orta ve Geç Tunç   ve Demir Çağları yazının bulunduğu dolayısıyla tarihin başladığı dönemin başlarına denk geldiğinden, çalışmada tarih öncesi olarak  Paleolitik Dönem ile Erken Tunç Çağı arasındaki aralık  ele alınmıştır.
Yazar isimleri: ['Esra DEMİRBAŞ']
Yayın Yılı: 25 Ekim 2022
Dergi ismi: Ömer Halisdemir Üniversitesi İktisadi ve İdari Bilimler Fakültesi Dergisi
Yayın sayfa url: https://dergipark.org.tr/tr/pub/ohuiibf/issue/73154/1078799
Yayın pdf linki: https://dergipark.org.tr/tr/download/article-file/2273917
