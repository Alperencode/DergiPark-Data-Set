Makale Başlığı: İvesi Irkı Koyunlarda Yavru Sayısına Göre Amniyon Sıvısındaki Biyokimyasal Değişikliklerin Belirlenmesi.
Özet: Amaç: Sunulan çalışma İvesi ırkı koyunlarda doğum zamanı alınan amniyon sıvısı içerisindeki bazı biyokimyasal ve hormonal belirteçlere bakarak ikiz ve tekiz gebelikler arasındaki metabolik ihtiyaç farkını araştırmak için yapıldı. Gereç ve Yöntem: Çalışmada toplam 30 adet İvesi ırkı koyun kullanıldı. Çalışmanın birinci grubunu (Grup 1, n=15); tek yavru taşıyan koyunlar, çalışmanın ikinci grubunu (Grup 2, n=15) ise; iki yavru taşıyan koyunlar oluşturdu. Her iki çalışma gruplarındaki koyunlardan; doğum zamanı vulva dudakları arasından sarkan amniyon kesesinin bütünlüğünü bozmadan steril enjektör ile 10 ml amniyon sıvısı alındı. Alınan amniyon sıvısından elektrolit (sodyum, potasyum, klor, kalsiyum, fosfor), total protein, glikoz, karaciğer (ALT ve AST), böbrek biyomarkerları (üre ve keratinin) ve kortizol düzeyleri ölçüldü. Elde edilen veriler bağımsız gruplar t test ile analiz edildi. Bulgular: Glikoz ve kortizol düzeyleri ikiz gebe grubunda tekiz gebe grubuna göre anlamlı derecede yüksekti (p<0.05). Kalsiyum düzeyi tekiz gebe grubunda ikiz gebe grubuna göre anlamlı derecede yüksek olduğu görüldü (p<0.05). Sonuç: Yavru sayısına bağlı meydana gelen metabolik ihtiyaç farklılıklarının göz önüne alınması, gebelik ve doğum sürecinin takibinde değerlendirilmesi gereken bir parametre olabileceği kanısına varıldı.
Yazar isimleri: ['Tuğra AKKUŞ', 'Ömer YAPRAKCI']
Yayın Yılı: 4 Ekim 2022
Dergi ismi: Balıkesir Sağlık Bilimleri Dergisi
Yayın sayfa url: https://dergipark.org.tr/tr/pub/balikesirsbd/issue/72912/1087599
Yayın pdf linki: https://dergipark.org.tr/tr/download/article-file/2308710
