Makale Başlığı: Spirulina platensis ekstraktlarının antifungal aktivitelerinin incelenmesi
Özet: Amaç: Algler ve algal biyoteknoloji her geçen gün endüstrinin ve bilimsel araştırmaların daha fazla dikkatini çekmektedir. Makro ve mikroalglerin, protein, karbonhidrat, yağ asitleri, vitamin, mineral, pigmentler gibi hücre içi ve dışı metabolitleri; besin desteği, gıda katkı maddesi ve farmasötik olarak pek çok amaçla kullanılmaktadırlar. Özellikle yağ asitleri, pigmentler ve fenolik bileşiklerinin antibakteriyel, antioksidan, antifungal ve antiviral özelliklere sahip olduğu ve gıda kaynaklı hastalıkların azaltılması ve önlenmesinde kullanılabileceği bildirilmektedir. Gerçekleştirilen bu çalışmada, uygun kültür koşullarında üretilen Spirulina platensis mikroalginin, farklı solventler (su, metanol, hekzan) ile elde edilen ekstraktlarının gıdalarda bozulma ve ekonomik kayıplara sebep olan Aspergillus flavus ve Penicillium verrucosum küflerine karşı antifungal etkisi disk difüzyon yöntemi kullanılarak incelenmiştir.Materyal ve yöntem: Ekstraktların eldesinde kullanılacak solvent:biyokütle oranları ile solvent türü ve antifungal aktiviteyi tespit için kullanılacak ekstrakt konsantrasyonları etkili değişken faktörler olarak belirlenmiştir. Proses değişkenlerinin etkisini optimize etmek için yüzey yanıt metoduna (YYY) (Responce Surface Methodology, RSM) bağlı merkezi tümleşik tasarım (Central Composite Design, CCD) kullanılmıştır. Buna göre elde edilen değişken parametreleri solvent:biyokütle için 4-16 (-α, +α) ve ekstrakt konsantrasyonu için 6-54 mg/mL (-α, +α) olarak tespit edilmiş ve denemeler gerçekleştirilmiştir.Bulgular ve sonuç: Yapılan denemelerde, su ile elde edilen ekstraktlar herhangi bir aktivite gösteremezken, metanol ekstraktları en yüksek antifungal aktiviteyi göstermiştir. Her iki küf türü için de en etkili parametre olarak belirlenen solvent:biyokütle oranının “4” olduğu metanol ekstraktlarında, inhibisyon zonu her iki küf türü için de “9 mm” olarak tespit edilmiştir.
Yazar isimleri: []
Yayın Yılı: 29 Temmuz 2022
Dergi ismi: Gıda ve Yem Bilimi Teknolojisi Dergisi
Yayın sayfa url: https://dergipark.org.tr/tr/pub/bursagida/issue/71456/1150336
Yayın pdf linki: https://dergipark.org.tr/tr/download/article-file/2565101
