Makale Başlığı: COVID-19 DÖNEMİNDE ÇALIŞANLAR ÜZERİNE HAZIRLANAN MAKALELER: YÖNETİM ALANINDA BİR İNCELEME
Özet: Covid- 19 pandemisinden en çok etkilenen alanlardan biri işletmelerin iş yapış şekilleri olup, birçok işletme uzaktan çalışmaya geçmiş ve çalışanlar bu yeni düzene uymak zorunda kalmıştır. Covid-19 döneminde işletmelerin ve çalışanların nasıl etkilendiğine dair birçok çalışma yapılmış olup, bu süreçte Covid-19 ile bağlantılı geniş bir literatür oluşmuştur. Bu araştırmada yönetim alanında Covid-19 ile ilişkili olarak hazırlanan makalelerin içerik analizi yöntemiyle incelenmesi ve yönetim yazınının geçirdiği dönüşümü tespit etmek amaçlanmıştır. İçerik analizindeki ana fikir, analiz edilen geniş verinin daraltılarak az sayıda kategori elde edilerek sınıflandırmaktır. Böylelikle yönetim ve işletme yazınında Covid-19 süreciyle meydana gelen değişimleri görebilmek, hangi konuların araştırılma eğiliminde olduğunu inceleyebilmek mümkün olmaktadır. İncelenen makaleler ile ilgili ana temalar çıkartılarak akademisyenler tarafından sıklıkla ele alınan Covid-19 bağlamının yönetim alanındaki yansımalarının değerlendirilmesi ve gelecek araştırma trendlerine dair öneriler ile alana katkı sağlanması hedeflenmektedir. Bu doğrultuda 2019-2022 yılları arasında işletme alanında yazılmış ve Web of Science’ta dizinlenen dergilerde yer alan toplam 220 adet makale örneklem olarak belirlenmiştir. Web of Science’ta dizinlenen dergilerde yayınlanan ve yönetim alanında yapılan araştırmaları yansıtabilmesi için “Yönetim (Management)”, “İşletme (Business)” ve “Davranış Bilimleri (Behavioral Sciences)” kategorilerine dahil edilen makaleler araştırma kapsamına alınmıştır. İncelenen 220 makale araştırılan konular, yazarların bağlı bulunduğu ülke, yazar sayısı, örneklem düzeyleri ve araştırma yöntemlerine göre irdelenmiştir. Araştırmada elde edilen bulgulara göre en çok yayını bulunan ülke Amerika olup, en çok iki yazarlı makaleler yayınlanmıştır. Makalelerin yüzde elliden fazlası nicel araştırma yöntemiyle yapılmış olup, veri toplamada anket kullanılmıştır. İncelenen makalelerin üçte ikisine yakını bireysel düzeydeki çalışmalar olup, bunu örgütsel ve makro düzeyde yapılandıran çalışmalar takip etmektedir. Bu doğrultuda en çok çalışılan konu iş performansı, bağlılık gibi çalışanların işle ilgili çıktılarıdır.
Yazar isimleri: ['Damla KÖROĞLU', 'Sevgi ELMAS-ATAY']
Yayın Yılı: 23 Haziran 2022
Dergi ismi: Fırat Üniversitesi Uluslararası İktisadi ve İdari Bilimler Dergisi
Yayın sayfa url: https://dergipark.org.tr/tr/pub/fuuiibfdergi/issue/70477/1091000
Yayın pdf linki: https://dergipark.org.tr/tr/download/article-file/2322733
