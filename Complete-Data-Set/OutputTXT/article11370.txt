Makale Başlığı: İç Göç Sürecinde Göçmen Toplumun Dinî ve Sosyokültürel Hayatında Meydana Gelen Değişimin İlişkiler Bağlamında İncelenmesi
Özet: 21. yy. toplumsal değişimin giderek hız kazandığı ve bu değişime etki eden faktörlerin çok boyutlu hale geldiği müstesna bir zaman dilimidir. Her ne kadar günümüzde toplumsal değişimi meydana getiren faktörler çeşitlilik gösterip daha da kompleks bir hal alsa da, bu faktörlerden bazıları, zaman ve mekân bakımından evrensel niteliktedir. Bu açıdan evrensel boyutlarıyla kadim bir olgu olan göç, insanlığın varoluşundan bu yana devam etmekle birlikte uzun süreli ve kalıcı etkiler bırakan bir süreçtir. Nitekim Kavimler Göçü ve Hicret hem insanlık tarihinin seyri hem de İslam tarihi açısından semboliktir.Göçle birlikte toplumların gerek dinî hayatında gerekse topluma ait diğer kurumlarda, birbiriyle ilişkili birçok değişim ve dönüşüm meydana gelmiştir. Göçün beraberinde getirmiş olduğu toplumsal dönüşümler, sosyal bilimciler açısından çeşitli araştırmaların yapılmasına zemin oluşturmaktadır. Bu bağlamda, yapmış olduğumuz çalışmada, göç sürecinde göçmen toplumun dinî hayatında meydana gelen değişim incelenmiştir. Fakat bu değişim, göçmen toplumla yerli halk arasında göç sonrasında cereyan eden sosyokültürel etkileşimle birlikte incelenmeye çalışılmıştır. Nitekim göçmen toplum ve yerli halk arasında göç sonrası meydana gelen sosyokültürel etkileşimler ve bu etkileşimler zemininde gelişen ilişkiler zaman zaman kültürler arasında entegrasyon ve bütünleşme ile sonuçlanırken kimi zaman da çatışmaya dönüşebilmektedir. Bu çalışma kapsamında, Konya iline Doğu Anadolu ve Güneydoğu Anadolu Bölgesi’nden göç eden göçmen toplumun dinî hayatında meydana gelen değişimle, sosyokültürel yapısında meydana gelen değişim bir bütün olarak ele alınmıştır. Bu iki alanda meydana gelen değişim ve dönüşümlerin arasındaki ilişkilerin çözümlenmesi ile, göçmen toplumun dinî hayatında meydana gelen değişimin mahiyetinin daha da iyi anlaşılması hedeflenmiştir.
Yazar isimleri: []
Yayın Yılı: 30 Haziran 2022
Dergi ismi: Medeniyet ve Toplum Dergisi
Yayın sayfa url: https://dergipark.org.tr/tr/pub/metder/issue/70997/1138795
Yayın pdf linki: https://dergipark.org.tr/tr/download/article-file/2518738
