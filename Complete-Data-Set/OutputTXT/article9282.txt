Makale Başlığı: Beden Eğitimi Öğretmenlerinin COVID-19 Salgını Döneminde Acil Uzaktan Eğitim Deneyimleri ve Ders Kazanımlarını Sağlamaya Yönelik Bireysel Çözümleri
Özet: Bu araştırmada ortaokul beden eğitimi öğretmenlerinin COVID-19 salgını döneminde acil uzaktan eğitim deneyimlerinin ve ders kazanımlarını sağlamaya yönelik geliştirdikleri bireysel çözümlerin derinlemesine incelenmesi amaçlanmıştır. Araştırma betimsel modelde nitel araştırma desenlerinden yorumlayıcı fenomenoloji desenindedir. Araştırmada olasılıksız örnekleme stratejilerinden amaçlı örnekleme tercih edilmiştir. Örneklem 2020-2021 eğitim-öğretim yılında Milli Eğitim Müdürlüğüne bağlı ortaokullarda görevli üç kadın üç erkek olmak üzere toplam altı beden eğitimi öğretmeninden oluşmaktadır. Katılımcılar ile 2020-2021 Bahar yarıyılında sanal ortamda yarı yapılandırılmış bireysel görüşme yapılmıştır. Görüşmelerde katılımcıların uzaktan eğitim dönemindeki deneyimlerine ve öğrencileri ders kazanımlarına ulaştırabilmek için geliştirdikleri bireysel çözümlere odaklanılmıştır. Verilerin analizinde betimsel ve içerik analizinden yararlanılmıştır. Araştırma sonucunda etkiler ve tavsiyeler şeklinde iki ana kategoriye ulaşılmıştır. Etkiler kategorisinin temaları; acil uzaktan eğitimi etkileyenler ve acil uzaktan eğitimin etkileri şeklindedir. Acil uzaktan eğitimin etkileri altında olumlu ve olumsuz olarak iki alt tema belirlenmiştir. İkinci ana kategori ise katılımcıların uzaktan eğitim sisteminde Beden Eğitimi dersine yönelik önerilerinden oluşan Tavsiyeler kategorisidir. Beden eğitimi öğretmenleri hızlı uyum süreci ve geliştirdikleri çözümlerle acil uzaktan eğitim sürecini başarıyla yönetmiştir. Beden Eğitimi ve Spor öğretmenlerinin acil uzaktan eğitim sürecinde kullandıkları ve kazanımlara ulaşmada olumlu sonuçlar veren uygulamalar olan teorik konuların teknoloji ile daha kalıcı öğrenilmesi ve öğrencilerin yaratıcılıklarının gelişmesi yüz yüze eğitimde de sürdürülmelidir.
Yazar isimleri: ['Fatma İlker KERKEZ', 'Serpil SOY']
Yayın Yılı: 24 Haziran 2022
Dergi ismi: Journal of Global Sport and Education Research
Yayın sayfa url: https://dergipark.org.tr/tr/pub/jogser/issue/70487/1072820
Yayın pdf linki: https://dergipark.org.tr/tr/download/article-file/2250499
