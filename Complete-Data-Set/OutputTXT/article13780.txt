Makale Başlığı: Bir Diş Hekimliği Fakültesine Başvuran Hastaların Sistemik Hastalıklarının İncelenmesi
Özet: Amaç: Bu çalışmanın amacı bir diş hekimliği fakültesine başvuran hastalarda sistemik hastalık görülme yaygınlığını araştırmak, cinsiyet ve yaş grupları arasındaki farklılıkları belirlemek ve dental hastalarda medikal anamnezin önemini vurgulamaktır. Gereç ve Yöntemler: Çalışmamıza Eylül ile Aralık 2019 tarihleri arasında Diş hekimliği Fakültesi ilk muayene kliniğine başvuran 15 yaş ve üzeri, bilgisayar ortamında medikal anamnez bilgileri kayıtlı olan 10 282 hasta dahil edildi. Her hastanın yaş, cinsiyet ve sistemik hastalık durumları ile düzenli olarak kullandığı ilaçları kaydedildi. Elde edilen verilerin deskriptif analizi yapıldı ve sayı/yüzde olarak ifade edildi. Hastalıkların dağılımının yaş ve cinsiyete göre istatiksel farklılıkları Pearson ki-kare testi ve Fisher’ın tam olasılık testi kullanılarak analiz edildi.Bulgular: Çalışmada 6015 (%58,50) kadın ve 4267 (%41,50) erkek toplam 10 282 hastanın anamnez kayıtları retrospektif olarak incelendi. Çalışmaya dahil edilen hastaların %86,82’sinde herhangi bir sistemik hastalığı bulunmazken, en az bir sistemik hastalığı olan kişi sayısı 1355 (%13,18) idi. Sistemik hastalık görülme sıklığının cinsiyetler açısından istatiksel olarak anlamlı farklılıklar gösterdiği belirlendi (p<0,05).Sonuç: Çalışma sonuçlarımız dental tedavi amacıyla diş hekimliği fakültesine başvuran hastalarda en sık belirlenen sistemik problemlerin hipertansiyon ve diyabet olduğunu göstermiştir. Hipertansiyon, diyabet, astım ve guatr kadınlarda daha fazla tespit edilirken erkeklerde ise kronik obstruktif akciğer hastalığı, kardiyovasküler operasyonlar ve hiper/hipotroidi hastalıkları daha fazla gözlemlenmiştir.
Yazar isimleri: ['Gülsün AKAY', 'Kahraman GÜNGÖR']
Yayın Yılı: 24 Ağustos 2022
Dergi ismi: Selcuk Dental Journal
Yayın sayfa url: https://dergipark.org.tr/tr/pub/selcukdentj/issue/72290/835323
Yayın pdf linki: https://dergipark.org.tr/tr/download/article-file/1429046
