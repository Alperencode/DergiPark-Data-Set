Makale Başlığı: Tuzlu koşullarda yetiştirilen 41b Amerikan asma anacı çeliklerinin gelişimi üzerine fındık zurufu ve çay atığı kompostu karışımlarının etkisi
Özet: Amaç: Çalışmada tuzlu koşullarda yetiştirilen 41B Amerikan asma anacı çeliklerinin gelişimi üzerine farklı organik atıkların etkisinin belirlenmesi amaçlanmıştır.Materyal ve Yöntem: Bu araştırma 2016-2017 vejetasyon döneminde Ordu Üniversitesi Ziraat Fakültesi Bahçe Bitkileri Bölümü uygulama ve araştırma alanında yer alan ısıtmasız serada yürütülmüştür. Araştırmada çeliklerin köklendirilmesi amacıyla Perlit (P), Çay Atığı Kompostu (ÇAK), Fındık Zurufu Kompostu (FZK), Perlit+Fındık Zurufu Kompostu (P+FZK), Perlit+Çay Atığı Kompostu (P+ÇAK), Çay Atığı Kompostu+Fındık Zurufu Kompostu (ÇAK+FZK), Perlit+Çay Atığı Kompostu+Fındık Zurufu Kompostu (P+ÇAK+FZK) olmak üzere yedi farklı ortam kullanılmıştır. Bitkilerin tuzlu koşullar altında farklı ortamlardaki gelişimlerinin belirlenmesi amacıyla sürgün uzunluğu (cm), sürgün yaş ve kuru ağırlığı (g), boğum sayısı ve yaprak sayısı (adet), yaprak alanı (cm), toplam klorofil içeriği (SPAD), köklenme oranı (%), kök yaş ve kök kuru ağırlığı (g), kök uzunluğu (cm), kök sayısı (adet) özellikleri incelenmiştir. Çalışma 3 yinelemeli, her yinelemede 10’ar çelik kullanılacak şekilde Tesadüf parselleri deneme desenine göre düzenlenmiş, farklı grupların tespiti % 5 önem seviyesinde LSD testinden faydalanılarak JMP 10.0 istatistiki paket programında değerlendirilmiştir.Araştırma Bulguları: Tuzlu koşullarda 41 B anacı çeliklerinin sürgün gelişimi ve kök gelişimi bakımından ÇAK’ nun oldukça etkili olduğu bu ortamı bütün özellikler bakımından olmasa da FZK’ nın izlediğini söylemek mümkündür.Sonuç: Karadeniz Bölgesi’nin çay ve fındık yetiştiriciliğine uygun olması ve yetiştiricilik sonrası arta kalan ve özellikle organik maddece zengin olan bu atıkların tuzluluk sorunu olan alanlarda üzüm yetiştiriciliğinde kullanımıyla tuz zararından daha az etkilenilebileceğini düşündürmüştür.
Yazar isimleri: ['Hatice BİLİR EKBİÇ', 'Damla BENDER ÖZENÇ']
Yayın Yılı: 31 Temmuz 2022
Dergi ismi: Akademik Ziraat Dergisi
Yayın sayfa url: https://dergipark.org.tr/tr/pub/azd/issue/71633/953887
Yayın pdf linki: https://dergipark.org.tr/tr/download/article-file/1829782
