Makale Başlığı: COVID-19’da Ağız Sağlığı Durumu
Özet: Amaç: Çin'in Wuhan kentinde 2019 yılının sonlarında koronavirüs hastalığı salgını (COVID-19) ortaya çıkmış ve yalnızca Çin'de değil, tüm dünyadaki ülkelerde de büyük bir halk sağlığı sorunu haline gelmiştir. Ağır akut solunum hastalığı (Severe Acute Respiratory Syndrome causing Coronavirus) (SARS-CoV-2)’nin ağız ve burun yoluyla bulaştığı ve en çok solunum sistemini etkilediği düşünülmektedir. Ağız sağlığı durumunun enfeksiyon oluşumunu ne şekilde etkilediği ise bilinmemektedir. Bu amaçla bu çalışmada COVID-19 olan ve olmayan kişilerde ağız sağlığı durumunun incelenmesi amaçlandı.Gereç ve Yöntemler: Çalışmaya COVID-19 tanısı almış 101 hasta ile, COVID-19 tanısı almamış 72 gönüllü dahil edildi. Akciğer görüntülemeleri yapıldıktan sonra tüm hastalara ağız sağlığını değerlendirmek için hazırlanan anket soruları sorulup skorlandı. COVID-19 olan ve olmayan gruplar toplam ağız sağlığı skorları ve parametreleri ile radyolojik tutulum açısından karşılaştırıldı.Bulgular: Hasta ve kontrol gruplarının yaş ortalamaları benzer idi. COVID-19 olan hastaların toplam ağız sağlığı skor değerleri, kontrol grubuna göre olumlu yönde daha yüksekti (p=0,011). COVID-19 grubunda diş fırçalama (p=0,045) ve diş hekimine gitme (p=0,015) oranı istatistiksel olarak anlamlı derecede yüksek iken, diş kaybı (p=0,008) ve ağız kokusu varlığı (p<0,001) istatistiksel olarak anlamlı derecede düşük olarak saptandı. Sonuç: COVID-19 olanlarda ağız sağlığının iyi olmasının ağızda anaerobik florayı azaltabileceğini, bunun da asit üretiminin daha az olmasına neden olabileceği ve böylece ağızdaki yüksek pH’ın da virüsün solunum yoluna yerleşmesini kolaylaştırabileceği düşünüldü.
Yazar isimleri: ['Gulfidan UZAN', 'Zeynep TEKDEMİR', 'Bedriye KAR', 'Mehmet SÖNMEZ']
Yayın Yılı: 20 Eylül 2022
Dergi ismi: Sağlık Bilimlerinde Değer
Yayın sayfa url: https://dergipark.org.tr/tr/pub/sabd/issue/72485/1069510
Yayın pdf linki: https://dergipark.org.tr/tr/download/article-file/2237962
