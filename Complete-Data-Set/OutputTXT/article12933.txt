Makale Başlığı: Öğretmen Adaylarının Öğretmenlik Mesleğini Seçme Nedenleri, Beklentileri ve Öğretmenlik Programının Niteliğinin Artırılmasına Yönelik Görüşleri
Özet: Bu çalışmanın amacı, öğretmen adaylarının öğretmenlik mesleğini seçme nedenlerinin, öğretmenlik mesleğinden beklentilerinin ve öğretmenlik programının niteliğinin artırılmasına yönelik görüşlerinin belirlenmesidir. Araştırma nitel analiz yöntemlerinden durum çalışmasına uygun olarak yürütülmüştür. Araştırmanın katılımcılarını 2020-2021 eğitim öğretim yılında eğitim fakültesinde eğitim gören 23 öğretmen adayı oluşturmaktadır. Katılımcılar amaçlı örnekleme yöntemlerinden kolay ulaşılabilir örnekleme yöntemi ile belirlenmiştir. Çalışmada veri toplama aracı olarak, araştırmacı tarafından oluşturulan yarı yapılandırılmış görüşme formu kullanılmıştır. Toplanan verilere NVivo 10 nitel analiz programı ile “içerik analizi” yapılmıştır. İçerik analizi sonucunda her bir araştırma sorusu için ayrı tablo oluşturulmuştur. Araştırma sonucunda göre öğretmen adaylarının öğretmenlik mesleğini seçme nedenleri dışsal sebepler, özgeci sebepler ve içsel sebepler olarak üç alt tema altında toplandığı görülmüştür. Bunun yanı sıra öğretmen adaylarının öğretmenlik mesleğinden beklentilerinin mesleki beklentiler, sosyal beklentiler ve ekonomik beklentiler olarak üç alt tema altında toplandığı sonucuna ulaşılmıştır. Öğretmen adaylarının öğretmenlik programının niteliğinin artırılmasına yönelik görüşleri değerlendirildiğinde ise daha fazla uygulamalı ders olmalı, giriş şartları düzenlenmeli, öğrenci sayısı azaltılmalı, tecrübeli öğretim elemanı, etkili iletişim, yeterli destek, fiziki imkânlar kategorileri elde edilmiştir. Ayrıca öğretmen adaylarının ikinci bir tercih yapma şansları olması durumunda büyük bir çoğunluğu, yeniden öğretmenlik mesleğini seçeceklerini belirtmiştir. Bunun yanı sıra bazı öğretmen adayları farklı meslekleri seçebileceğini ifade etmektedir.
Yazar isimleri: ['Mehmet Yaşar KILIÇ']
Yayın Yılı: 1 Eylül 2022
Dergi ismi: Pamukkale Üniversitesi Eğitim Fakültesi Dergisi
Yayın sayfa url: https://dergipark.org.tr/tr/pub/pauefd/issue/72199/1031456
Yayın pdf linki: https://dergipark.org.tr/tr/download/article-file/2111396
