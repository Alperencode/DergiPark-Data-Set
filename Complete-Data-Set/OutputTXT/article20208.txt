Makale Başlığı: Çimlendirilmiş Çavdar (Secale cereale) ve Kavuzsuz Yulafın (Avena sativa) Bisküvi Üretiminde Kullanımı
Özet: Bu çalışmada, çimlendirilmiş çavdar (Secale cereale) ve kavuzsuz yulaf (Avena sativa) tanelerinin bisküvi üretiminde kullanımı araştırılmıştır. Bu amaçla, 3 gün süre ile çimlendirme prosesi uygulanan çavdar ve yulaf taneleri %10 nem içeriğine kadar kurutulup ve ardından öğütülerek un haline getirilmiş, bu unlarda bisküvi formülasyonuna farklı oranlarda (%0, 10, 20 ve 30) buğday unu ikamesi olarak kullanılmıştır. Örneklerin; fiziksel (renk, kalınlık, çap, yayılma oranı, sertlik), kimyasal (kül, nem, ham yağ, ham protein, toplam fenolik madde ve fitik asit) ve duyusal özellikleri incelenmiştir. Çimlendirilmiş çavdar ve yulaf unu ikamesi ile bisküvilerin renk özelliklerinde a* ve b* değerleri artış gösterirken, L* değeri azalmıştır. Çimlendirilmiş çavdar ve yulaf unu ikamesi örneklerin sertliğini, çapını ve yayılma oranını artırıcı, kalınlığını ise azaltıcı bir etki göstermiştir. İkame oranındaki artışla beraber; kül, nem, ham yağ, ham protein, enerji ve fitik asit içeriklerinde de bir artış meydana geldiği tespit edilmiştir. İkame oranı %0'dan %30'a yükseldiğinde, örneklerin toplam fenolik madde içerikleri de 568.00 mgGAE kg-1'dan 656.25 mgGAE kg-1'a yükselmiştir. Duyusal analizde en yüksek beğeniyi %10 ve 20 oranlarında çimlendirilmiş çavdar unu ikamesine sahip örnekler almıştır. Bu araştırmanın sonuçlarına göre, çimlendirilmiş kavuzsuz yulaf ve çavdardan elde edilen unların bisküvi üretiminde kullanımı, besinsel özelliklerin iyileştirilmesi bakımından önerilebilir.
Yazar isimleri: ['Mustafa Kürşat DEMİR', 'Nezahat OLCAY']
Yayın Yılı: 30 Aralık 2022
Dergi ismi: Kahramanmaraş Sütçü İmam Üniversitesi Tarım ve Doğa Dergisi
Yayın sayfa url: http://dogadergi.ksu.edu.tr/tr/pub/issue/73092/1031122
Yayın pdf linki: https://dergipark.org.tr/tr/download/article-file/2110041
