Makale Başlığı: BAĞLAMADA KULLANILAN BURGU VE BURGULUK ÇEŞİTLERİNE YÖNELİK TESPİTLER
Özet: Bağlamada akort yapmayı sağlayan burgu ve burguluk kısımları geçmişten günümüze geleneksel yöntemlerle yapılmaktadır. Buna karşın farklı çalgılardan esinlenilerek yapılan burgu ve burguluk çeşitlerine de rastlanmaktadır. Ayrıca bağlamanın otantik görünümüne bağlı kalarak yapılan ve akordun daha uzun süreli korunmasının amaçlandığı yeni özgün burgu ve burguluk çeşitlerinin üretildiği görülmektedir. Araştırma durum tespiti yapmaya yönelik olup betimsel bir özelliğe sahiptir.  Araştırma sürecinde dijital ve yazılı kaynaklar taranarak konuya yönelik bilgiler elde edilmeye çalışılmıştır. Daha sonra bağlama yapımcılarının ve icracılarının bağlamadaki burgu ve burguluk çeşitlerine yönelik tercihleri, kişisel görüşme ve anket tekniklerinin uygulanmasıyla nicel ve nitel bulgularla birlikte değerlendirilmeye çalışılmıştır. Araştırma sonuçlarından bazıları sıralanacak olursa; geleneksel bağlama burgu ve burguluk çeşitlerinin diğer burgu ve burguluk çeşitlerine göre daha yaygın bir şekilde kullanıldığı, gitar/mandolin burgu ve burguluk çeşitlerinin geleneksel burgu ve burguluk çeşitlerine göre daha karmaşık, maliyetli ve ağır olduğu, gitar/mandolin burgu ve burguluk çeşitlerinde tel takma/sökme işleminin diğer burgu ve burguluk çeşitlerine göre daha karmaşık olduğu ancak daha hassas akort yapılabildiği, bağlama akordunun daha hassas ayarlanması ve uzun süreli korunmasına yönelik yeni burgu çalışmalarının olduğu akla ilk gelenlerden bazılarıdır.
Yazar isimleri: ['Uğur GÖKTAŞ', 'Doğukan DURSUN']
Yayın Yılı: 15 Ağustos 2022
Dergi ismi: İnönü Üniversitesi Kültür ve Sanat Dergisi
Yayın sayfa url: https://dergipark.org.tr/tr/pub/ijca/issue/71606/1135926
Yayın pdf linki: https://dergipark.org.tr/tr/download/article-file/2507715
